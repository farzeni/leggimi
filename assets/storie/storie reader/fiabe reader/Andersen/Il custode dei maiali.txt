  Il custode dei maiali - il guardiano dei porci
      C'era una volta un principe povero, che possedeva un reame piccolo 
      piccolo, ma grande abbastanza per potercisi sposare: e infatti lui voleva 
      proprio sposarsi. Certo, era una bella sfacciataggine da parte sua andare 
      dalla figlia dell'imperatore e chiederle:
      "Vuoi sposarmi?", ma lui l'osò, perché il suo nome era pur sempre 
      conosciuto nel mondo: c'erano centinaia di principesse che a una domanda 
      così avrebbero risposto subito di sì: ma lei, invece, niente.
      Ora, state un po' a sentire quel che successe...
      Sulla tomba del padre di questo principe cresceva un cespuglio di rose 
      meraviglioso. Questo cespuglio fioriva ogni cinque anni, e faceva una rosa 
      sola, un fiore tanto bello che odorandolo ci si dimenticava di tutti i 
      dolori e le preoccupazioni; e sul cespuglio veniva un usignolo che nel suo 
      piccolo becco sembrava contenere tutte le melodie del mondo. Quella rosa e 
      quell'usignolo sarebbero stati il dono per la principessa: infatti il 
      principe li chiuse in un astuccio e glieli mandò.
      L'imperatore ordinò che gli mostrassero i doni, nel grande salone dove 
      anche la principessa veniva a giocare con le sue dame di compagnia (era 
      l'unica cosa che lei sapesse fare). Fu così che , quando vide gli astucci 
      dei regali, batté le mani dalla gioia. "Magari fosse un gattino", disse 
      lei: e invece saltò fuori una splendida rosa.
      "Che meraviglia", dissero tutte le dame.
      "È veramente bella", disse l'imperatore .
      Ma quando la principessa la toccò con la mano, per poco non si mise a 
      piangere.
      "Che orrore , padre!", disse; "non è finta, è vera!"
      "È vera? Che orrore!" dissero le dame.
      "Aspettiamo prima di arrabbiarci" disse l'imperatore; vediamo prima cosa 
      c'è nell'altro astuccio. Saltò fuori l'usignolo: all'inizio cantava così 
      bene che nessuno poteva lamentarsi.
      Le dame si misero a fare apprezzamenti in francese, una meglio dell'altra: 
      "Superbe! Charmant!".
      Ma poi un vecchio cavaliere osservò: "Mi ricorda molto il carillon della 
      povera imperatrice. È la stessa melodia, lo stesso tono."
      "È vero!", disse l'imperatore , e si mise a piangere come un bambino.
      "Allora, forse non è un uccello vero", disse la principessa.
      "Ma certo che è un uccello vero", dissero quelli che lo avevano portato 
lì.
      "Allora se ne può anche volare via", disse quella, e non permise 
      assolutamente che il principe venisse a trovarla a corte.
      Ma lui non si lasciò intimidire ; si spalmò sulla faccia una tinta marrone 
      scura, si abbassò il berretto sulle orecchie e bussò alla porta.
      "Buongiorno, imperatore", disse. "Potrei per caso entrare a servizio nel 
      vostro palazzo?"
      "Eh, ma lo sa quanti ce ne sono, come lei, che cercano un lavoro!" disse 
      l'imperatore. "Però, aspetta un po', ho bisogno di qualcuno che stia di 
      guardia ai miei maiali. Ne abbiamo così tanti!"
      E il principe fu assunto come guardiano dei maiali dell'imperatore . Gli 
      fu data una lurida stanzetta negli scantinati, vicino alla stalla, e 
      dovette rimanere lì. 
      Per tutto il giorno rimase seduto a lavorare, e prima di sera aveva già 
      fabbricato una marmitta; intorno all'orlo aveva messo dei campanellini che 
      , non appena la zuppa bolliva, cominciavano a suonare alla perfezione una 
      vecchia melodia:
      "O mio povero Agostino,
      Tutto è andato, andato, andato..."
      Ma la cosa migliore era che se uno infilava il dito nel fumo che saliva 
      dalla marmitta, capiva subito dall'odore quali cibi stavano cuocendo sui 
      fornelli di tutta la città: altro che belle rose!
      Proprio in quel momento passò la principessa con tutte le dame; e quando 
      sentì la melodia si fermò, molto contente, perché anche lei la conosceva.
      "O mio povero Agostino,
      Tutto è andato, andato, andato..."
      Anzi, era la sola canzone che conosceva, ma la sapeva suonare soltanto con 
      un dito solo.
      "Il nostro custode dei maiali dev'essere molto colto", disse; "sa proprio 
      la canzone che conosco io!", disse. "Di grazia, andate a chiedergli quanto 
      costa il suo strumento".
      E così una delle dame dovette mettersi gli zoccoli per andare a parlare 
      con lui.
      "Cosa volete per quella marmitta?", gli chiese.
      "Voglio dieci baci dalla principessa!", disse il custode.
      "Mamma mia!", rispose la dama.
      "Mi dispiace, ma non posso venderla per meno".
      Quando la dama fu tornata, la principessa le chiese: "E allora, cos'ha 
      detto?"
      "Non posso ripetervelo", rispose la dama; "È troppo orribile".
      "Ditemelo almeno nell'orecchio", rispose lei, e così la dama glielo disse 
      nell'orecchio.
      "Che razza d'insolente!", disse la principessa, e se ne andò; ma aveva 
      fatto ancora pochi passi che i campanelli ripresero d'incanto a 
tintinnare:
      "O mio povero Agostino,
      Tutto è andato, andato, andato..."
      "Di grazia", disse, "andate a chiedergli se gli vanno bene dieci baci 
      delle mie dame".
      "Proprio no, grazie", fu la risposta del custode dei maiali. "Dieci baci 
      della principessa: è la mia ultima parola".
      "Che disdetta!", disse la principessa; "bisognerà che voi dame vi mettiate 
      davanti a me, affinché non ci veda nessuno.
      Le dame la circondarono da tutte le parti e allargarono le gonne: così il 
      custode dei maiali ottenne dieci baci, e lei ebbe la pentola.
      Che bel divertimento! Per tutta la notte e tutto il giorno misero a 
      bollire la marmitta; così sapevano tutto quello che si stava cucinando in 
      città, dalla casa del ciambellano a quella del ciabattino. Le dame 
      ballavano e battevano le mani dalla contentezza.
      "Noi sappiamo chi avrà la zuppa e chi avrà la focaccia! Sappiamo chi avrà 
      la minestra e chi avrà le briciole! Questo sì che è interessante".
      "Certo che è interessante", disse l'intendente della corte.
      "Sì, ma mi raccomando, acqua in bocca! Io sono la figlia dell'imperatore!"
      "Ma si figuri", dicevano in coro tutte quante.
      Il custode dei maiali - che in realtà era un principe, ma tutti lo 
      prendevano per un vero custode di maiali - non lasciava passare un giorno 
      senza inventarsi qualcosa. Un giorno costruì una raganella: quando uno la 
      faceva girare saltavano fuori tutti i valzer, le polche e le mazurche che 
      sono state composte sin dalla notte dei tempi.
      "Questo sì che è davvero 'superbe'", disse la principessa quando passò di 
      lì. "Non ho mai sentito canzoni così belle! Di grazia, andate a chiedergli 
      quanto costa quello strumento; attenzione, però: io baci non glieli do!"
      Una dama entrò a chiedere, e tornò dicendo che il custode dei maiali 
      voleva cento baci.
      "Ma quello lì è proprio matto, secondo me!", disse la principessa; e stava 
      per andarsene; ma dopo qualche passo tornò indietro: "Bisogna pur 
      incoraggiare l'arte!", pensò. "Dopotutto io sono la figlia 
      dell'imperatore! Ditegli che gli darò dieci baci, come l'altro giorno, e 
      gli altri glieli danno le dame!"
      "Veramente a noi non piace", dissero queste.
      "Quante storie!", rispose la principessa. "Se lo bacio io, perché non 
      dovreste baciarlo anche voi? Dopotutto vi pago il vitto e l'alloggio!" E 
      così la dama dovette tornare dal custode.
      "Vuole soltanto cento baci dalla principessa", disse, "Se no ognuno resta 
      con quello che ha".
      "Fate da paravento", sospirò la principessa: e una volta che tutte le dame 
      si furono messe davanti, baciò il custode dei maiali.
      "Che sarà mai tutta quella ressa davanti alla stalla dei maiali?", si 
      chiese l'imperatore , che si era affacciato al balcone. Si stropicciò gli 
      occhi e poi inforcò gli occhiali.
      "Ma sono le dame di compagnia! Chissà cosa stanno combinando! Bisogna che 
      vada a vedere!", e si tirò le pantofole sul calcagno - veramente un tempo 
      erano state scarpe, ma lui le aveva tutte consumate.
      Non appena fu sceso nel parco, prese a camminare piano piano, ma le dame 
      non si accorsero di lui, perché erano troppo impegnate a sorvegliare il 
      corretto svolgimento della faccenda: il porcaro non doveva ricevere troppi 
      baci, ma nemmeno troppo pochi. Così a un certo punto lui si alzò sulle 
      punte dei piedi. 
      "Ma cosa state combinando?", disse, e quando vide che si stavano baciando, 
      tirò loro una pantofola in testa, proprio mentre il guardiano dei maiali 
      veniva baciato per l'ottantaseiesima volta.
      "Via! Sparite!", disse l'imperatore , infuriato, e così la principessa e 
      il custode dei maiali furono banditi da tutto l'impero.
      Lei si mise a piangere , mentre il custode dei maiali la sgridava, e 
      pioveva a catinelle.
      "Povera me!", diceva la principessa. "Se mi fossi sposata quel bel 
      principe! Come sono infelice".
      Il custode dei maiali andò dietro a un albero, si tolse la tinta nera 
      dalla faccia, si tolse gli stracci e si rimise il suo vestito da principe, 
      talmente bello che la principessa fece un profondo inchino davanti a lui.
      "Cara mia!", disse lui; "Lo sai? Ormai non ti voglio più bene, anzi! Non 
      hai voluto un principe onorato, non sai nulla di rose e usignoli, ma per 
      un sonaglio hai baciato un custode di maiali: ben ti sta!"
      E se ne tornò nel suo regno, chiudendo la porta col catenaccio: e così a 
      lei non rimase altro da fare che restare fuori a cantare:
      "O mio povero Agostino,
      Tutto è andato, andato, andato..."
