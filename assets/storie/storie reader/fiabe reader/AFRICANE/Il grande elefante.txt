Il grande elefante
      La fiaba africana sul perché l'elefante è così grande 
      Narra una leggenda africana che, all'origine del mondo, l'elefante aveva 
      la statura degli altri animali, nonostante ciò era il più prepotente, 
      voleva comandare su tutti ed essere servito e riverito come un re.
      Gli abitanti della savana, stanchi delle sue prepotenze, si riunirono di 
      nascosto in assemblea e dissero:
      - Non vogliamo più sopportare le angherie dell'elefante, tutti noi viviamo 
      nel terrore, ogni protesta e ogni ragionamento non sono serviti a niente. 
      E' ora che facciamo qualcosa per fargli capire le nostre ragioni.
      Discussero a lungo fino a che, di comune accordo, decisero di dargli una 
      sonora lezione.
      Invitarono il prepotente in un'ampia radura dove gli avevano apprestato un 
      ricco banchetto per abbonirlo e per tenerlo occupato.
      L'elefante aveva accettato ben volentieri, tutto contento di essere così 
      ossequiato; mentre era assorto a gustare il pranzo, gli animali lo 
      circondarono e cominciarono a dargli tante botte con le zampe e con le 
      corna sino a gonfiarlo tutto, da capo a piedi!
      Il malcapitato, alquanto malconcio, andò a tuffarsi nel vicino fiume per 
      dare refrigerio alle tante ferite che aveva sul corpo. 
      Gli ci vollero parecchi giorni per guarire e, quando i dolori furono 
      passati e le piaghe rimarginate, l'elefante, specchiandosi nell'acqua del 
      fiume, vide che il suo corpo era rimasto tutto gonfio, enorme, pesante! 
      Soltanto le orecchie erano rimaste come prima e certamente non facevano 
      bella figura in quel suo grande testone!
      Era diventato il più grande animale della savana, ma il suo potere era 
      finito!
      Ora non avrebbe più potuto comandare nemmeno sugli animali più piccoli 
      perché la sua grande mole avrebbe ricordato a tutti la lezione avuta nella 
      radura.
      E fu così che l'elefante, da quel giorno, prese a camminare con le 
      orecchie abbassate per la vergogna.
