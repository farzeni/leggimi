
Il mugnaio decise quindi che era giunto il momento di dire la verità sulle loro origini: per quanto fosse doloroso separarsi da loro, si rendeva conto che sarebbe stato ingiusto privarli di ciò a cui per nascita avevano diritto.
Come aveva previsto, i fanciulli accolsero con stupore la notizia, e subito decisero di partire alla ricerca dei loro veri genitori.
E poiché il mugnaio, mostrando le vesti infantili, fece notare che erano di finissima seta e recavano lo stemma reale, si recarono senza indugio in città, verso il palazzo reale, perché pensavano che un colloquio con il Re avrebbe potuto fornire spiegazioni sul mistero della loro nascita.
Giunti al castello, non furono però ricevuti dal Re in persona, ma dalla vecchia, crudele cugina che li riconobbe immediatamente dai capelli d’oro e dalla stella in fronte.
La donna era costernata; essendo trascorso tanto tempo, infatti era convinta di essersi liberata definitivamente di quei tre bambini, futuri eredi al trono.
Tuttavia non si perse d’animo, perché la sua mente malvagia aveva già elaborato un piano per provocarne la morte.
- Il Re non c’è oggi, bambini cari - disse melliflua - ma vi riceverà sicuramente domani. Nel frattempo, poiché evidentemente non conoscete le regole della corte, accettate questo mio consiglio: procuratevi un dono da offrire al Re, quando gli parlerete.
- E che cosa pensate potrebbe far piacere al Re? - chiesero i bambini.
- Io so che il Re desidera da molto tempo il Pomo Che Suona - rispose pronta la donna con un sorriso malvagio, congedandoli.
Di nuovo all’aperto, mentre i bambini pensavano di chiedere informazioni sullo strano dono a qualche passante, si fece loro incontro un vecchietto.
Udita tutta la storia, questi cercò di dissuadere i bambini dall’andare a prendere il Pomo Che Suona perché questo si trovava nel fitto di una foresta pericolosissima, infestata da fiere voraci. Poiché però i bambini erano irremovibili, decise di aiutarli.
- Prendete il mio mantello - disse - e copritevi completamente: vi renderà invisibili e potrete raggiungere senza pericolo il Pomo Che Suona.
Così fecero: si strinsero sotto il mantello e si inoltrarono nella foresta.
