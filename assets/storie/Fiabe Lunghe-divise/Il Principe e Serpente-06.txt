
Camminò per giorni e giorni, riposando di notte fra i cespugli della foresta, finché una sera, stremata e affranta, giunse ad una piccola casa.
Vi abitava, una vecchietta che le offrì dapprima ospitalità e poi un lavoro.
- Vedi quella capanna? - le disse la vecchina, indicando una casupola sul retro della casa - io vi allevo dei piccioni. Sarà tuo compito portare loro da mangiare, ma soltanto di giorno. Durante la notte, non ti devi avvicinare alla piccionaia per nessun motivo.
La fanciulla obbedì e per molti giorni si recò a nutrire i piccioni: ve ne erano di tutti i colori, tutti molto belli, e becchettavano il grano dalle sue mani.
Una notte, però, fu svegliata da un rumore e, colta dalla curiosità, si avvicinò alla casetta e sbirciò dalla finestrella. Con grande sorpresa vide che non c’erano più i piccioni, ma molti giovani che chiacchieravano e ridevano e in mezzo a loro stava suo marito.
Senza esitare si precipitò all’interno, gettandosi tra le braccia del suo sposo.
- Adesso che ti ho trovato, non ti lascerò più, continuava a ripetergli tra le lacrime.
Il Principe le rispose che forse esisteva una soluzione.
- Tu domani va’ dalla vecchietta e dille che vuoi lasciare questa casa e riprendere la tua strada. Lei ti vorrà pagare per il lavoro svolto, ma tu dille che vuoi soltanto uno dei suoi piccioni. Quando lei ti condurrà qui per farti scegliere quello che preferisci, dirai che vuoi quello con la testina bianca: quello sarò io.
E così avvenne: quando l’indomani la fanciulla manifestò il desiderio di andarsene e di avere, come ricompensa per il suo lavoro, uno dei piccioni, la vecchina la invitò a sceglierlo.
E poiché la fanciulla indicò senza esitare quello con la testina bianca, la donna sorrise.
- Tu sei furba, bambina, ma ti meriti un premio per la tua costanza - le disse e, afferrato il piccione, lo lanciò verso il cielo.
L’uccello sbatté le ali, volò un poco, poi tornò a posarsi ai piedi della fanciulla.
Nel preciso istante in cui toccò il terreno, il piccione scomparve e al suo posto apparve il giovane Principe.
Ogni sortilegio era scomparso.
.I due sposi si abbracciarono, e si avviarono verso la reggia, mentre la vecchina li salutava con la mano, lieta, in fondo, che le loro pene fossero finite e che li attendesse un avvenire ricco di felicità.