
Anche questa volta, se il lavoro non fosse stato compiuto in una sola notte, l’ocarolo sarebbe stato decapitato.
Il giovane si recò, come di consueto, sulla riva del ruscello e, dopo che si fu udita la frase rituale:
l'anguilla riprese le sue sembianze originali e fu accanto a lui. Anche questa volta seppe confortarlo ed infondergli fiducia e l'indomani l'intero palazzo brillava di nuovi meravigliosi colori.
La cugina era costernata: era chiaro che l'anguilla con due teste possedeva poteri magici e che quindi era particolarmente pericolosa.
Era lei, dunque, che andava eliminata.
Si recò quindi dal Re, questa volta con una diversa proposta: lo sapeva, il Re, che l'ocarolo suo fratello, oltre ad essere un valente pittore, era anche un ottimo cuoco? Non solo, ma il suo piatto più prestigioso, quello che soltanto lui poteva cucinare, era l'anguilla con due teste.
Subito il Re, credulone com'era, pretese dall'ocarolo di gustare quel piatto prelibato.
Questa volta l'ocarolo era ben deciso a non lasciarsi sfuggire nulla con la sorella: mai e poi mai l'avrebbe sacrificata, era pronto a morire in vece sua.
La fanciulla, però, riuscì nuovamente a fargli confessare la causa della sua evidente angoscia e, dopo averlo invitato alla calma, gli parlò con molta serietà:
- Fai bene attenzione a quello che ti dico: ora io riprenderò le sembianze di anguilla e tu mi porterai al palazzo. Mi cucinerai e mi servirai al Re, ma stai attento che non una briciola, non un frammento dell'anguilla vada perduto. Dovrai raccogliere con cura tutti gli avanzi e seppellirli in giardino. Tra qualche giorno in quel punto nascerà una pianticella, una piccola vite, che, crescendo, darà due grappoli d'uva, uno bianco ed uno nero. Tu coglili e offrili al Re.
Dette queste parole, abbracciò il fratello e, buttatasi contro il terreno, ridivenne un'anguilla con due teste. Con la morte nel cuore il ragazzo la raccolse, la portò nelle cucine del palazzo e preparò quella strana pietanza seguendo alla lettera le sue istruzioni. Raccolse ogni piccolo avanzo e lo seppellì in giardino e ogni giorno, piangendo, andava a controllare il punto in cui aveva sotterrato i miseri resti dell'anguilla.
Un mattino si accorse con gioia che, effettivamente, una pianticella stava crescendo e quando vide che era una piccola vite e che tra le foglie spuntavano due grappoli, riprese a sperare.
Non appena l'uva fu matura, la portò al Re il quale gradì molto quel dono inconsueto, sia per la stagione, sia perché non si era mai visto che da un'unica pianta nascessero due grappoli di colore diverso.
Non appena, però, ebbe staccato un acino, l'uva scomparve e al suo posto apparve, in tutta la sua bellezza, la sorella dell'ocarolo.
Il Re non poté trattenere un grido:
- Eccola, è lei la fanciulla del ritratto!
Tutto venne spiegato, tra lacrime e abbracci. La cattiva cugina fu esiliata in un castello lontano, il Re sposò la fanciulla e l'ocarolo continuò a pascolare le sue oche, a cui ormai si era affezionato, pago di condurre, dopo tanti affanni, una vita serena accanto alla sorella.