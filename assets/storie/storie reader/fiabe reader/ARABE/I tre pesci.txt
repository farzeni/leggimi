      I tre pesci.
      C'erano una volta tre pesci che vivevano in uno stagno: uno era 
      intelligente, un altro lo era a metà e il terzo era stupido. La loro vita 
      era quella di tutti i pesci di questo mondo, finché un giorno arrivò un 
      uomo.
      L'uomo portava una rete e il pesce intelligente lo vide attraverso 
      l'acqua. Facendo appello all'esperienza, alle storie che aveva sentito e 
      alla propria intelligenza, il pesce decise di passare all'azione.
      "Dato che ci sono pochi posti dove nascondersi in questo stagno, farò 
      finta di essere morto", pensò. Raccolte tutte le sue forze, balzò fuori 
      dall'acqua e atterrò ai piedi del pescatore, che si mostrò piuttosto 
      sorpreso. Tuttavia, visto che il pesce tratteneva il respiro, l'uomo lo 
      credette morto e lo ributtò nello stagno. Allora il nostro pesce si lasciò 
      scivolare in una piccola cavità sotto la riva.
      Il secondo pesce, quello semintelligente, non aveva capito bene quanto era 
      accaduto. Raggiunse quindi il pesce intelligente per chiedergli 
      spiegazioni. "Semplice", disse il pesce intelligente, "ho fatto finta di 
      essere morto e così mi ha ributtato in acqua".
      Immediatamente, il pesce semintelligente balzò fuori dall'acqua e cadde ai 
      piedi del pescatore.
      "Strano", pensò il pescatore, "tutti questi pesci che saltano fuori 
      dappertutto!". Ma il pesce intelligente si era dimenticato di trattenere 
      il respiro, così il pescatore si accorse che era vivo e lo mise nel suo 
      secchio. Riprese quindi a scrutare la superficie dell'acqua, ma lo 
      spettacolo di quei pesci che atterravano sulla riva, ai suoi piedi, lo 
      aveva in qualche modo turbato, sicché si dimenticò di chiudere il secchio. 
      Quando il pesce se ne accorse, riuscì faticosamente a scivolare fuori e a 
      riguadagnare lo stagno a piccoli salti. Andò a raggiungere il primo pesce 
      e, ansimando, si nascose accanto a lui.
      Ora, il terzo pesce, quello Stupido, non era naturalmente in grado di 
      trarre vantaggio dagli eventi, neanche dopo aver ascoltato il racconto del 
      primo e del secondo pesce. Allora riesaminarono ogni dettaglio con lui, 
      sottolineando l'importanza di non respirare quando si finge di essere 
      morti.
      "Molte grazie, adesso ho capito!"; disse il pesce stupido, e con quelle 
      parole si lanciò fuori dall'acqua e andò ad atterrare proprio accanto al 
      pescatore. Ora, il pescatore, che aveva già perso due pesci, lo mise 
      subito nel secchio senza preoccuparsi di verificare se respirava o no. Poi 
      lanciò ancora ripetutamente la sua rete nello stagno, ma i primi due pesci 
      erano ormai al sicuro nella cavità sotto la riva. E questa volta il suo 
      secchio era ben chiuso.
      Il pescatore finì per rinunciare. Aprì il secchio, si accorse che il pesce 
      stupido non respirava, lo portò a casa e lo diede da mangiare al gatto.
