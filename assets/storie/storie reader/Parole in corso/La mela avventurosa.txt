LA MELA AVVENTUROSA
Un giorno una piccola mela curiosa decise di scendere dall'albero per esplorare il mondo. Cominciò a rotolare nel frutteto, cercando la strada per uscire, ma senza trovarla. Passando vide un frutto molto grande che cresceva sulla terra e decise di fermarsi per chiedergli la strada. «Sono il cocomero» le disse il frutto rotondo «vivo sulla terra insieme alle fragole, ma non ricordo la strada per uscire. Forse la banana, che cresce più in alto, te la saprà indicare». Così la mela andò dalla banana che viveva su una pianta, accanto a un rovo sul quale tante more chiacchieravano allegramente con un gruppo di lamponi. «Sapreste dirmi come posso trovare la strada per uscire dal frutteto?» chiese a una mora e a un lampone che discutevano animatamente con un mirtillo acerbo. «Non conosciamo bene questo posto... Hai chiesto alla banana? Lei è qui da più tempo di noi...». La mela provò a chiedere alla banana, ma neanche lei conosceva la strada e le consigliò di chiedere alle pere, che maturavano su un albero accanto alle arance e ai limoni. Proprio in quel momento una pesca matura si staccò dal ramo. «Anch'io ho sempre desiderato esplorare il mondo, ma, come te, non sapevo come uscire da qui» disse alla mela. Finalmente due albicocche che passavano lì vicino, indicarono loro la strada per lasciare il frutteto. La pesca decise di accompagnare la mela e insieme s'incamminarono felici, fantasticando sulle incredibili avventure che avrebbero vissuto.