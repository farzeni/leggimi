LA STORIA DEI COLORI
Qui comincia la storia dei colori,
quelli dell'arcobaleno e quelli che stanno fuori.
Come in un viaggio, ma senza biglietto,
possiamo tirar fuori i colori dal cassetto.
C'è il verde brillante, come un prato a primavera,
per far correre i bambini da mattina a sera.
C'è il rosso lucente, come le mele d'estate,
che sembrano chiederti di essere mangiate.
II viola e il rosa, colori delicati,
su maglie e pantaloni sono tanto amati.
E poi c'è il giallo, caldo e profondo,
senza di lui non esisterebbe il mondo.
Il blu dei cieli e l'azzurro del mare,
di volare e nuotare ti fanno sognare,
il becco delle papere, tutto arancione,
e il bianco delle piume come avessero un maglione!
C'è il marrone della terra e del legno più bello,
per costruire mobili o il manico di un ombrello.
Infine c'è il nero, colore raffinato,
che insieme al grigio non è sempre amato.
Ma ognuno di loro ha una storia da raccontare,
a tutti i bambini che hanno voglia di ascoltare.
Ogni colore è come una magia,
che riempie di luce la nostra fantasia.