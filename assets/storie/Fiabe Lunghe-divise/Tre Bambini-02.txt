
Come aveva immaginato, si trovò dinanzi tre fanciulle sedute al tavolino da ricamo.
Subito chiese chi avesse parlato per ultima, e le fanciulle, ancora sbalordite per la visita inaspettata, gli indicarono la più giovane di loro, una ragazzina fragile, quasi una bambina, dai lunghi capelli biondi ed il visetto pallido.
- Dicevi il vero, Mariettina, - l’apostrofò il Re, - quando affermavi che se il Re ti sposasse gli regaleresti Tre bambini, Stella in fronte e Capelli d’oro?
La fanciulla alzò sul Sovrano due grandi occhi, chiari e limpidi, e dichiarò di essere sicura di quanto affermava.
- Ebbene, allora sappi che io sono il Re, e ti sposerò, ma ricorda che se non manterrai la promessa, ti farò tagliare la testa.
Il matrimonio ebbe luogo alla presenza del popolo esultante, e dopo breve tempo la Regina comunicò al Re di essere in attesa dei bambini.
Il Re aspettava con ansia l’evento, ma proprio allora scoppiò una guerra nel reame vicino, ed egli dovette partire per prestare aiuto al Sovrano suo amico.
Prima di partire, però, affidò la giovane moglie alle cure della cugina che ancora viveva al castello, raccomandandole anche di avvertirlo immediatamente quando fossero nati i bambini.
La donna non era però la creatura fedele e affezionata che lui credeva: aveva sperato in segreto, infatti, che il Re, non trovando la fanciulla dei suoi sogni, avrebbe prima o poi sposato lei, per perpetuare la stirpe, e quindi quelle nozze improvvise l’avevano colmata di delusione e di rancore.
Fu così che quando nacquero effettivamente tre bambini, due maschietti e una femminuccia, che avevano i capelli d’oro ed una minuscola stella luccicante sulla fronte, scrisse al Re che era stato ingannato, e che erano nati non i meravigliosi bambini promessi, bensì tre brutti cagnolini.
A tale notizia il Re infuriato rispose di uccidere la Regina e di annegare i cagnolini.
E, poiché la guerra era nel frattempo finita, decise di non tornare al castello, ma di fare un lungo viaggio in terre lontane, per dimenticare.
Fortunatamente al castello viveva un vecchio, fedele servitore che, venuto a conoscenza del fatto, impedì che l’ordine venisse eseguito.
Nascose la Regina in una torre abbandonata e, messi i bambini in un cesto, li affidò alla corrente di un ruscello, sperando che qualcuno li vedesse e li raccogliesse.
Lungo il corso del ruscello sorgeva un mulino, alimentato da quell’acqua.
