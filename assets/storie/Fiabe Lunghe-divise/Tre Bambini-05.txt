
Attorno a loro sentivano ringhiare le fiere, strisciare i serpenti.
D’improvviso si sentì una dolce musica; ne seguirono la direzione, e, occhieggiando da sotto il mantello, videro un albero che si ergeva in una radura; da uno dei suoi rami più bassi pendeva una grossa mela dorata, che suonava.
Svelti svelti estrassero un sacco da sotto il mantello, ghermirono il frutto, e poi via di corsa, fino al limitare del bosco, dove li attendeva il vecchietto. Gli restituirono il mantello e l’indomani si ripresentarono al palazzo, col loro prezioso dono.
La cugina che li ricevette nascose abilmente il suo disappunto: era convinta che le fiere li avessero divorati, ma, dal momento che si erano salvati, pensò ad un nuovo stratagemma per liberarsi di loro:
- Sono spiacente, bambini, anche oggi il Re è andato a caccia: tornate domani, e, già che ci siete, portategli un altro dono: vi ascolterà con maggior favore.
- E cosa potrebbe far piacere al Re?
- Io so che desidera da tempo l’Acqua Che Balla.
E così i bambini si ritrovarono al punto di partenza.
Anche questa volta venne loro incontro il vecchietto e anche questa volta tentò di dissuaderli dal compiere una simile impresa, poiché l’Acqua Che Balla si trovava nella stessa foresta, in un posto ancora più remoto e profondo di quello in cui avevano trovato il Pomo Che Suona.
Poiché però i fanciulli erano irremovibili dal loro proposito, offrì loro nuovamente il mantello magico.
La foresta, pur sotto la protezione del mantello, sembrò ai bambini ancora più minacciosa del giorno precedente; camminarono e camminarono avvertendo la presenza delle bestie feroci, sorpassarono la radura in cui si ergeva l’albero del Pomo Che Suona, e procedettero ancora.
