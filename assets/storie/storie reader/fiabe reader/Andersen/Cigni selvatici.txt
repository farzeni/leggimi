Cigni selvatici
      Miei cari ragazzi, - annunciò il re, - entro pochi giorni mi risposerò...
      A questa notizia, Lisa e i suoi undici fratelli ebbero lo stesso 
      presentimento: la loro esistenza viziata di principi felici stava per 
      terminare. Quando videro la nuova regina, con l'aria dura e lo sguardo 
      glaciale che rivelava egoismo e cattiveria, i loro timori furono 
      confermati. 
      Lisa fu la sua prima vittima... Il giorno immediatamente successivo alle 
      nozze, la matrigna mandò Lisa presso una famiglia di contadini che la 
      fecero vivere come la gente rude di campagna.
      Questa cattiva matrigna aveva persuaso il re che il soggiorno sarebbe 
      stato benefico, anche se in realtà la bambina era trattata come una 
      sguattera. In seguito cominciò a denigrare gli undici fratellini: ci mise 
      tanto rancore e accanimento che, rapidamente, il re fece allontanare i 
      suoi figli.
      - E ora volate con le vostre ali, - aggiunse la perfida donna, - volate... 
      volate fino in capo al mondo!
      A queste parole, i principi si trasformarono in undici magnifici cigni 
      immacolati e presero subito il volo.
      A quindici anni la principessa ritornò al palazzo, con gran dispiacere 
      della matrigna che credeva di essersene sbarazzata per sempre. Quando vide 
      quella bella adolescente, dolce, intelligente, sentì raddoppiare il suo 
      odio. Invidiosa di tutte le qualità riunite in una sola ragazza, 
      architettò un piano machiavellico per eliminarla definitivamente e attese 
      pazientemente il momento opportuno per eseguirlo... 
      La ragazza apprezzava in modo particolare un lussuoso salone di marmo. Al 
      centro c'era una vasca d'acqua dove le piaceva specchiarsi, seduta su 
      morbidi cuscini di seta e di broccato, sfiorando l'acqua con le dita 
esili.
      La megera vide in quell'acqua lo strumento della sua vendetta. Mise nella 
      vasca tre enormi rospi pieni di pustole e ordinò loro:
      - Saltale sulla testa, attaccati ai capelli e trasmettile la tua 
      incredibile stupidità... - disse al primo.
      - Saltale in faccia, - disse al secondo, - e falla diventare brutta e 
      foruncolosa come te!
      - In quanto a te, che sei il terzo, rendila crudele, fai in modo che il 
      suo cuore sia duro come la roccia, che la sua vita sia solo sofferenza!
      Quando la principessa arrivò, per approfittare di un po' di calma e di 
      freschezza, i tre rospi vollero attuare il sinistro incarico. Ma il 
      contatto di una ragazza così pura e innocente ruppe il sortilegio: le 
      immonde bestiole si trasformarono in tre splendide rose, soavemente 
      profumate...
      Allora la regina, colma di rabbia, si gettò sulla poveretta, sporcò il suo 
      visino con la fuliggine e ridusse i suoi capelli come una zazzera ruvida 
      come la canapa. In un momento diventò irriconoscibile persino al padre 
      che, credendola una mendicante, la fece scacciare dal castello.
      Trionfante, la spaventosa strega gioì in segreto per non destare sospetti 
      nel sovrano.
      Nel frattempo, l'infelice ragazza aveva incominciato il suo triste errare. 
      Lisa camminò tutto il giorno. Quando giunse la sera, in mezzo ad una 
      profonda foresta, si dissetò alla sorgente di un ruscello, si lavò il viso 
      e i capelli prima di addormentarsi, sfinita. Ahimè! Brutti incubi 
      rovinarono il suo sonno: che cosa era accaduto ai suoi fratelli? Al 
      risveglio, incontrò una vecchia che le parlò di undici cigni in un lago 
      vicino.
      La ragazza vi arrivò troppo tardi, ma coraggiosamente, continuò le 
      ricerche. Arrivata sulle rive dell'oceano, il rumore di ali possenti che 
      fendevano l'aria le resero un po' di speranza. Undici uccelli apparvero 
      all'orizzonte... Le dita palmate dei volatili sfioravano la sabbia.
      All'improvviso, ripresero l'aspetto umano. L'incontro fu commovente, pieno 
      di gioia e di tristezza. Parlarono lungamente: la principessa raccontò le 
      sue avventure, il più grande dei fratelli fece lo stesso:
      - Condannati all'esilio eterno in un magnifico paese che non sostituirà 
      mai la nostra amata patria, dobbiamo, ogni sera, ritornare sulla terra per 
      ridiventare uomini. All'alba, il nostro regno diventa ancora il cielo!
      - Perché siete qui, allora? - domandò Lisa.
      - Qualche giorno all'anno siamo autorizzati a volare sul palazzo di nostro 
      padre a rivedere il luogo della nostra felice giovinezza. Domani torneremo 
      in esilio. Vieni anche tu con noi?
      La ragazza non esitò. Al mattino, Lisa si mise in una solida tela di lino 
      tenuta fermamente dai becchi di tre suoi fratelli e intraprese un lungo 
      viaggio sopra i mari. Gli altri ragazzi, anche loro trasformati in cigni, 
      le fecero da scorta. Al tramonto, arrivati a destinazione, deposero il 
      loro prezioso carico all'entrata di una grotta che era il loro rifugio. Il 
      freddo della sera, la stanchezza e le emozioni del viaggio spossarono Lisa 
      che si addormentò facilmente. Ma una grande preoccupazione tormentava i 
      suoi sogni: come avrebbe potuto aiutare i fratelli a riprendere 
      definitivamente le sembianze umane?
      In un sogno, apparve una fata. Malgrado la sua giovinezza e la sua 
      bellezza, la principessa riconobbe la vecchia donna che l'aveva guidata 
      nella foresta, quando stava cercando i fratelli.
      - Conosco il tuo desiderio, - le disse - e posso esaudirlo, ma ti 
      occorrerà molta volontà e tenacia. Sei pronta a sopportare silenziosamente 
      alcune prove terribili?
      - Sì, sono pronta! Niente mi fermerà...
      - Dovrai raccogliere molte ortiche, filarle come la lana, tesserle e 
      cucire il tessuto ottenuto per confezionare undici abiti. Quando saranno 
      terminati, li getterai sui cigni e il cattivo sortilegio scomparirà 
      immediatamente. Durante questo lavoro resterai sempre zitta. Un solo suono 
      uscito dalla tua bocca renderà inutile il tuo sacrificio e abbrevierà la 
      vita dei tuoi cari che vuoi salvare. La liberazione dei tuoi fratelli ha 
      questo prezzo...
      Al suo risveglio, Lisa si mise attivamente all'opera, colse le piante 
      irritanti che inflissero alle sue mani bruciori lancinanti. Con la bocca 
      chiusa, soffocò singhiozzi di dolore.
      Come ogni sera, i cigni ritornarono a terra e ripresero il loro aspetto 
      principesco. Interrogarono la sorella sulla causa delle sua mani gonfie e 
      degli occhi pieni di lacrime, ma Lisa non disse nemmeno una parola E 
      continuò con ostinazione il suo lavoro doloroso.
      Un giorno in cui Lisa stava facendo provviste di ortiche, alcuni 
      cacciatori si fermarono per chiederle la strada. Erano condotti dal 
      sovrano del paese, giovane e seducente, che fu immediatamente conquistato 
      dal suo fascino e dalla sua grazia. Il continuo silenzio della ragazza lo 
      imbarazzò ma, preso dall'improvvisa passione, la mise in groppa al suo 
      cavallo e la portò nel suo palazzo.
      Vestita di broccato e di seta, adorna di sontuosi gioielli, Lisa fu 
      presentata a corte. Lacrime di sofferenza bagnarono i suoi occhi e tutti 
      crederono fossero lacrime di felicità!
      Il matrimonio inaspettato, suscitò rancori e gelosie: da dove arrivava 
      questa sconosciuta? Aveva soggiogato il re, era una strega! 
      Per farle ritornare il sorriso e la voce, il giovane re ebbe la 
      delicatezza di riportarla alla grotta dalla quale l'aveva portata via così 
      bruscamente. C'era tutto; i vestiti già cuciti, il necessario per cucire 
      gli altri. Lisa riprese il lavoro con entusiasmo... ma un giorno le 
      ortiche finirono. Allora andò a coglierne al vicino cimitero, ricco di 
      quelle pianticelle. Ahimè, un cortigiano invidioso del suo felice destino 
      la seguì, scoprì il segreto e corse a rivelarlo al giovane marito.
      Il poveretto, malgrado il suo amore, dovette cedere alle insistenze della 
      sua corte che accusava la sfortunata. Lisa, con il suo silenzio, non poté 
      difendersi dall'accusa di stregoneria e fu gettata in prigione. Per 
      miracolo, vi trovò il suo lavoro e poté terminarlo, all'insaputa delle 
      guardie.
      Condannata ad essere bruciata viva, la poveretta camminò stoicamente verso 
      il rogo, stringendo disperatamente fra le braccia i preziosi vestiti.
      Incuriositi dal rumore della folla, gli undici cigni si posarono nel luogo 
      del supplizio e con grande emozione della folla ripresero l'aspetto umano 
      appena Lisa ebbe lanciato i vestiti magici. 
      Liberata dal giuramento, la principessa poté infine raccontare la sua 
      storia e quella dei suoi fratelli.
      Di buon cuore, Lisa perdonò il suo sposo e, felice, ritornò con lui a 
      palazzo...
