I fiori della piccola Ida
      Poveri fiori! Sono tutti appassiti. Eppure ieri erano tanto belli! - 
      esclamò con rammarico la piccola Ida, guardando il suo mazzo dai petali 
      raggrinziti. - Che cosa è success, dunque? - proseguì rivolta allo 
      studente seduto sul divano.
      Voleva bene allo studente, perché sapeva raccontare tante storie e 
      ritagliava file di pupazzetti di carta che si tenevano per mano e si 
      potevano far ballare e fabbricava persino castelli con le porte che si 
      aprivano. Ero proprio bravo e il tempo con lui passava in un attimo.
      - Te lo dico io , che cosa è successo - rispose lo studente.
      - Oh, ti prego racconta - disse la bambina.
      - I tuoi fiori questa notte sono andati al ballo e per questo ora sono 
      così stanchi e sfiniti.
      - Ma i fiori non sanno ballare! - esclamò la piccola Ida.
      - E invece si. Quando noi andiamo a letto e ci addormentiamo, i fiori 
      incominciano a far salti e si danno alla pazza gioia.
      - E i bambini possono andare al ballo? - chiese la piccola Ida
      - Soltanto i bambini dei fiori, cioè i fiorellini piccoli, come le 
      margherite, i mughetti, e i non ti scordar di me.
      - E dove vanno a ballare?
      - Nel castello del re, quello che sorge fuori la porta e che è circondato 
      da un immenso giardino. Il re vi abita soltanto d'estate, lo sai.
      - Ma sono andata ieri con la mamma, in quel giardino - replicò la piccola 
      Ida - non c'era un solo fiore sulle aiuole e nemmeno una foglia sugli 
      alberi. Dov'erano, dunque?
      - Nel castello. Quando il re torna in città seguito da tutti i suoi 
      cortigiani, i fiori lasciano il giardino ed entrano nelle sale. Sul trono 
      siedono le due rose più belle, e sono il re e la regina; le creste di 
      gallo si allineano ai due lati e fanno da guardie d'onore, e tutti gli 
      altri fiori sono invitati al ballo. Le violette azzurre rappresentano gli 
      ufficiali di marina; i giacinti sono damigelle, i tulipani le dame 
      incaricate di sorvegliare l'andamento della festa.
      - Ma chi ha dato ai fiori il permesso di danzare nel castello del re?
      - Oh, non c'è bisogno di permesso, perché quasi nessuno lo sa. E' vero che 
      qualche volta, di notte, arriva il vecchio sorvegliante a fare una 
      ispezione, ma ha un grosso mazzo di chiavi il cui tintinnio si sente a 
      distanza.
      - E i fiori quando lo sentono non hanno paura?
      - Non appena se ne accorgono si mettono fermi fermi, oppure si nascondono 
      dietro le tende sporgendo solo la testa.
      - E il sorvegliante non sente il loro profumo?
      - Si, avverte che c'è qualcosa di insolito nell'aria, ma non riesce a 
      capire che cosa sia.
      - Come mi piacerebbe vedere danzare i fiori! - esclamò la piccola Ida 
      battendo le mani. - Sarebbe una cosa stupenda!
      - Chissà che tu non ci riesca - rispose lo studente. - Quando tornerai nel 
      giardino del re, prova a guardare attentamente attraverso le finestre e 
      vedrai uno strano movimento.
      - E i fiori del giardino pubblico vanno anche loro al ballo? Come possono 
      arrivare fino a là? Il castello infatti è molto lontano dalla città.
      - Volando - spiegò lo studente - non hai visto le farfalle? Non sembrano 
      fiori? Ebbene, appunto sono la stessa cosa: i fiori hanno lasciato il loro 
      gambo per levarsi nell'aria; poi hanno incominciato ad agitare i petali 
      come piccole ali, e così sono riusciti a volare.
      - Ma perché soltanto alcuni fiori si sono mutati in farfalle mentre gli 
      altri sono rimasti semplici fiori? - chiese la bambina. - Deve essere 
      molto difficili sapere quali sono i fiori bravi.
      - Non è vero - le spiegò lo studente - i fiori bravi sono quelli che 
      profumano nell'aria e offrono il loro nettare alle api affinché il miele 
      diventi migliore.
      - Ma la mia amica è andata la primavera scorsa al giardino pubblico e 
      c'erano tanti fiori. Tu pensi che non siano stati invitati alla festa del 
      castello perché erano cattivi?
      - Non credo - disse lo studente - può darsi che nessuno abbia parlato loro 
      del castello del re e della festa dei fiori e quindi non ne sappiano 
      niente. Anzi, voglio proporti un esperimento. Tu sai che in nostro vicino 
      di casa è professore di botanica e ha un giardino tutto pieno di fiori. 
      Prova ad entrare in quel giardino e racconta a un fiore di quella festa da 
      ballo. Il fiore lo dirà a tutti gli altri e così potranno partecipare alla 
      festa e se ne andranno nel castello del re. Pensa come rimarrà di stucco 
      il professore di botanica quando scenderà nel suo giardino per innaffiare 
      e potare i fiori e non ne troverà più neppure uno!
      - Ma come un fiore potrà dirlo agli altri? I fiori non sanno parlare - 
      obbiettò la piccola Ida.
      - E' vero, ma riescono a comunicare ugualmente fra di loro. Non hai mai 
      visto come si piegano e muovono la testa, quando c'è il vento? E' la loro 
      maniera di parlare. Anche le foglie chiacchierano fra loro, quando si 
      agitano tanto.
      - E il professore capisce il loro linguaggio?- chiese Ida.
      - Certamente. Anzi, una volta si sdegno moltissimo perché vide una ruvida 
      e ispida ortica cercare di stringere amicizia con uno splendido garofano 
      rosso. " Come sei bello! Come ti voglio bene " diceva l'ortica facendo 
      l'occhiolino. E il garofano ascoltava, tutto lusingato. Il professore 
      allora picchiò l'ortica e si punse le dita. Da quel giorno detesta le 
      ortiche e quando ne vede qualcuna cerca di girare al largo. - E' 
      divertente - disse la piccola Ida.
      Nel frattempo un noioso consigliere era entrato e si era seduto sul 
      divano. E, udendo quei discorsi, fece un gesto di disapprovazione.
      - Come si possono mettere idee simili in testa a una bambina? - brontolò.
      Il consigliere era un vecchietto dalla faccia gialla e portava sempre un 
      largo cappello nero e rotondo. Non provava simpatia per lo studente e 
      continuò a brontolare. Ripeteva fra i denti:
      - Come si possono mettere idee simili nella testa di una bambina? Sono 
      solo inutili fantasie!
      Ma la piccola Ida non provava, invece il minimo dubbio e quando lo 
      studente se ne fu andato, si avvicinò al suo mazzo di fiori. Tutto era 
      spiegato, adesso: i fiori avevano la testa china perché si sentivano 
      stanchi, dopo aver ballato tutta la notte; bisognava dunque metterli a 
      letto e farli riposare. In un angolo del salotto c'era un tavolino 
      destinato ai giocattoli della piccola Ida, col cassetto pieno di 
      cianfrusaglie; sul tavolino c'era il letto della bambola Sofia, in legno 
      rosa con la coperta e il velo azzurro. Sofia dormiva profondamente, ma la 
      piccola Ida la prese in braccio senza riguardi.
      - Bisogna alzarsi! - le disse; - per questa notte potrai dormire nel 
      cassetto. I poveri fiori sono ammalati e hanno bisogno di riposare!
      La bambola aveva un'espressione molto contrariata e non rispose nemmeno 
      una parola, tanto si sentiva offesa; ma la piccola Ida la depose nel 
      cassetto, poi mise i fiori nel lettino e li coprì bene con la coperta 
      azzurra. Chiuse anche le cortine di seta celeste affinché la luce non 
      desse loro fastidio, quindi si allontanò in punta di piedi. Ma per tutta 
      la sera non fece che pensare a quanto lo studente le aveva raccontato e, 
      prima di andare a dormire, volle fare una visitina anche ai fiori della 
      mamma, stupendi giacinti e tulipani, freschi e belli nei vasi di 
cristallo.
      - So che andrete al ballo, questa notte - bisbigliò la piccola Ida con 
      aria d'intesa; ma i fiori non mossero una foglia, come se non avessero 
      capito.
      Poi Ida andò a letto e, prima di addormentarsi, pensò a lungo alla festa 
      da ballo nel castello del re. "I miei fiori saranno andati di certo" 
      pensava.
      Si risvegliò durante la notte dopo un sogno confuso, in cui aveva veduto i 
      fiori lo studente e anche il consigliere dal largo cappello nero. Tutto 
      era silenzioso nella casa; il lumino da notte spandeva una diafana luce; 
      il babbo e la mamma dormivano profondamente. "Chissà se i miei fiori sono 
      ancora nel lettino di Sofia?" pensò la piccola Ida "Come mi piacerebbe 
      saperlo". Sedette sul letto e tese l'orecchio. Le pareva che dal salotto 
      giungesse un suono di pianoforte, ma così leggero, come non le era mai 
      capitato di udire.
      - Sono certo i miei fiori che ballano - concluse - Oh, come mi piacerebbe 
      vederli! Oh, se entrassero qui!.
      Ma i fiori non vennero e il suono del pianoforte continuava dolce e 
      leggero. Infine la piccola Ida non poté più resistere: scivolò dal lettino 
      e, piano piano, si avvicinò in punta di piedi verso la porta socchiusa del 
      salotto. Come era meraviglioso ciò che vide! Le lampade erano spente, è 
      vero, ma i raggi della luna entravano dalla finestra e ogni cose sembrava 
      illuminata a giorno. I giacinti e i tulipani della mamma stavano allineati 
      su due file: tutti i vasi erano vuoti. Poi i tulipani si inchinarono 
      davanti ai giacinti e li presero per mano; quindi incominciarono un 
      allegro girotondo interrompendolo spesso con variazioni e figure 
      graziosissime. Al pianoforte era seduto un grosso giglio giallo che la 
      piccola Ida aveva veduto in giardino durante l'estate. Anzi, ricordava che 
      lo studente aveva commentato: "Guarda come quel giglio assomiglia alla 
      signorina Carolina". Tutti si erano burlati d lui, ma la piccola Ida aveva 
      notato che il giglio assomigliava davvero in modo sorprendente a quella 
      signorina.
      Anche adesso, mentre suonava il pianoforte, aveva proprio il suo modo di 
      fare: chinava il lungo viso giallo un po' da una parte e un po' dall'altra 
      e batteva il tempo con la testa.
      Nessun fiore si era accorto della piccola Ida. Un grande croco blu saltò 
      sul tavolino dove stavano i giocattoli ed andò ad aprire le cortine del 
      letto dove riposavano i fiori ammalati. I fiori si misero a sedere e 
      dichiararono di sentirsi bene e di voler ballare come tutti gli altri.
      Scesero subito dal letto, tanto freschi e belli che il flaconcino di 
      profumo fatto come un vecchio ometto fece loro i complimenti. Poi il ballo 
      divenne generale.
      A un tratto qualche cosa di rumoroso cadde dal tavolo: era il frustino che 
      saltava a terra; anche lui voleva prendere parte alla festa dei fiori. Al 
      suo manico era appoggiata, per caso, una bambolina di cera, che aveva un 
      largo cappello nero e rotondo, molto simile a quello del consigliere. Il 
      frustino saltò in mezzo ai fiori sui tre trampoli rossi e si mise a 
      battere il tacco ballando una marzurka. Non c'era che lui che ne fosse 
      capace: i fiori erano troppo leggeri e non avrebbero mai potuto fare tanto 
      rumore con i tacchi. A un tratto la bambolina di cera che stava aggrappata 
      al manico del frustino, diventò lunga lunga, volse verso gli altri fiori 
      la testa coperta dal grande cappello nero e rotondo, e disse ad alta voce:
      - Come si possono mettere idee simili nella testa di una bambina? Sono 
      soltanto scocche e inutili fantasie.
      La bambola di cera in quel momento assomigliava davvero al vecchio 
      consigliere; aveva lo stesso colorito giallo e la stessa aria arcigna e 
      brontolona. Allora i fiori, indignati, incominciarono a picchiarla, ed 
      ella subito rimpicciolì e ridiventò la bambolina di prima.
      Ida non poté trattenersi dal ridere. Il frustino continuava a battere i 
      tacchi saltellando come un matto e il consigliere, cioè la bambolina, che 
      gli stava aggrappata addosso, era costretta a ballare con lui, 
      sbatacchiando in tutte le direzioni il gran cappello nero. Infine gli 
      altri fiori intercedettero per lei, specialmente quelli che avevano 
      dormito nel lettino della bambola e finalmente il frustino si fermò e si 
      ritirò tranquillo in un angolo.
      In quel momento si sentì qualcuno che chiuso nel cassetto, batteva colpi 
      contro la parete di legno per farsi aprire. L'omino fatto col flaconcino 
      di profumo, riuscì a sdraiarsi sul tavolo e a schiudere il cassetto; dalla 
      fessura sbucò la bambola Sofia che si guardò intorno tutta sorpresa.
      - C'è dunque un ballo, qui? - esclamò risentita. - Perché nessuno mi ha 
      invitato? Ci sarei venuta volentieri!
      - Vuoi ballare con me? -chiese l'omino del profumo.
      - Ma guarda un po' che razza di ballerino!- commentò la bambola con 
      disprezzo: e gli voltò le spalle.
      Sperava che un fiore l'invitasse, ma nessuno sembrava accorgersi di lei. 
      Tossì, fece um.!..um!.con la voce,ma inutilmente. Intanto l'omino si era 
      messo a ballare da solo e vi riusciva benissimo.
      Allora Sofia, decisa a richiamare a tutti i costi l'attenzione generale, 
      si lasciò cadere con gran fracasso dal cassetto sul pavimento. Tutti i 
      fiori accorsero per rialzarla e domandarle se si era fatta male; ma Sofia 
      stava benissimo: voleva soltanto ballare. Allora i fiori che avevano 
      dormito nel suo lettino, la presero per mano e incominciarono a danzare 
      con lei proprio nel mezzo della stanza, dove più chiara cadeva la luce 
      della luna. Tutti gli altri fiori fecero circolo battendo il tempo con le 
      mani. Sofia era tanto felice che offerse ai fiori il suo lettino per 
      sempre, dichiarando che sarebbe stata contentissima di dormire nel 
      cassetto. I fiori risposero:
      - Ti ringraziamo tanto, ma noi non possiamo vivere a lungo. Domani saremo 
      morti. Devi dire alla piccola Ida di seppellirci nell'angolo del giardino 
      dove poco tempo fa ha sepolto il suo canarino. In estate resusciteremo e 
      saremo più belli ancora di oggi.
      - No, non dovete morire! - esclamò Sofia.
      In quel momento la porta del salotto si spalancò e una folla di splendidi 
      fiori entrò danzando. In testa al corteo camminavano due belle rose che 
      portavano due corone d'oro: erano il re e la regina. Dietro di loro veniva 
      una fanfara, formata da papaveri e peonie. Le trombe erano baccelli di 
      piselli e i fiori vi soffiavano con tanta forza da averne il viso tutto 
      rosso: i giacinti azzurri e i bucaneve suonavano a distesa i loro 
      campanellini come se fossero campanelli veri. La musica era deliziosa. Poi 
      tutti i fiori si unirono alla compagnia e zinnie, pratoline margherite e 
      gli altri si abbracciarono e incominciarono a ballare. Era uno spettacolo 
      davvero meraviglioso. Quindi tutti si augurarono la buona notte e la 
      piccola Ida ritornò a letto, dove rimase sveglia a lungo ripensando a 
      tutto ciò che aveva visto. L'indomani, appena alzata, corse al tavolino 
      dei giocattoli per vedere i se i fiori c'erano ancora nel lettino di 
      Sofia. C'erano, ma molto più avvizziti dl giorno prima. Sofia era coricata 
      nel cassetto e sembrava avere molto sonno.
      - Ti ricordi ciò che dovevi dirmi - domandò Ida.
      Sofia non rispose nemmeno una parola.
      - Non sei gentile - disse Ida. - Eppure i fiori hanno ballato con te!
      Sofia non rispose nemmeno questa volta, ma la piccola Ida sapeva che cosa 
      doveva fare. Prese una scatola e vi collocò delicatamente i fiori morti.
      - Ecco la vostra piccola bara, o meglio, il vostro nuovo lettino - disse - 
      quando verranno i miei cugini oggi, mi aiuteranno a seppellirvi.
      I cugini della piccola Ida erano due allegri ragazzi che si chiamavano 
      Giovanni e Adolfo. Giunsero nel pomeriggio indossando una maglietta gialla 
      e calzoncini blu. Volevano mostrare a Ida l'ultimo regalo del babbo, una 
      balestra nuova nuova, che funzionava come quelle degli antichi 
balestrieri.
      Ida narrò loro la morte dei fiori e li invitò a partecipare al funerale. 
      I due ragazzi camminavano davanti, la balestra in spalla e la piccola Ida 
      li seguì con i fiori morti nella graziosa bara. Scavarono una fossa in 
      fondo al giardino e Ida, dopo aver baciato i fiori depose la cassettina 
      nella terra, mentre Giovanni e Adolfo tiravano un colpo di balestra in 
      segno di onore.
