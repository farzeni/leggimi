Il volto della vendetta 32

Alcuni dei presenti erano pronti a giurare di poter ancora sentire aleggiare nell'aria calda l'ultima frase pronunciata in spagnolo da una delle bocche Chiricahuas che ora giaceva, bloccata per sempre su quell'ultima sillaba, fra la polvere: "Esto hombre! Es la maldiciòn de Diòs!". I soldati, che stavano tutt'intorno in silenzio, sgranavano allibiti gli occhi, non sapendo se guardare il frutto o l'origine di quella strage. Finalmente, John si mosse. Pulì la lama del coltello sulla manica della camicia, e lo ripose nel fodero; soffiò sulla canna della pistola, e rinfoderò anche quella. Poi raccolse le redini, voltò il cavallo, e nella sua spettrale, raccapricciante sanguinolenta figura, si mosse verso Gatewood e verso Crook, che gli stava andando incontro. Mentre incedeva il passo lento del cavallo, Mc Thierman tirò fuori dalla tasca della camicia un profumato sigaro, e se l'accese con gusto. Il tenente lo guardava allibito, quasi spaventato, con un misto di ammirazione e disgusto, ma sempre con amicizia ed una profonda comprensione. Il generale lo scrutava bonario, sorridendo forse 
compiaciuto, come sempre, con dietro alla sua barba l'aria di chi sa di averne viste e vissute tante, forse troppe, e che non si stupisce più di nulla. Ma nessuno volle dirgli nulla, e tutti scelsero il silenzio. Solo ad un tratto, John si girò, a guardare il massacro che si era compiuto. "Troppi morti, per i miei gusti", disse con il sigaro fra i denti. Poi si rigirò, e spronò il cavallo al trotto, fuori da quella gola. Più tardi, era rivestito e ripulito. Si era gettato in una pozza d'acqua, e si era robustamente ripulito di tutto il sangue raggrumato che aveva addosso. Uno dei medici-chirurghi del forte, giunto con la sua ambulanza dietro alle truppe di Crook, dopo aver curato come poteva tutti i feriti degli scontri, aveva medicato alla bell'e meglio anche la distesa di graffi, tagli e ferite che costellavano il corpo di Mc Thierman, e aveva fasciato dove il sangue sgorgava più abbondante, applicando qualche sutura qua e là. E pochi minuti dopo, tirata fuori una camicia pulita dalle bisacce e indossati un paio di calzoni militari, John era di nuovo in sella, diretto al galoppo verso il luogo dell'attacco alla carovana. Quando vi giunse in 
vista in lontanaza, fermò il cavallo. Il cuore in gola, e una tenace morsa d'acciaio che gli stringeva il petto. Sentì gli occhi inumidirsi, lucidarsi come non aveva mai provato prima. Dentro di lui, una forza misteriosa lo attirava via, lo spingeva lontano da lì, la proposta di una fuga da un incubo cosciente. 
