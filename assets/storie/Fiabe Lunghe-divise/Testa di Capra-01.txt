TESTA DI CAPRA
In una casa di campagna viveva un tempo un contadino.
Era vedovo da molti anni e trascorreva un'esistenza tranquilla, divisa tra il lavoro dei campi e le cure affettuose che gli prodigavano le sue tre figliole.
Un giorno, però, rientrando a casa all'ora di pranzo sotto un sole cocente, si accorse di aver dimenticato il cappello e subito fu rimproverato dalla maggiore delle figlie.
- Perché, papà, sei rientrato senza cappello? Oggi il sole è forte e quando tornerai nei campi potrebbe farti male stare a capo scoperto!
- Non so, figlia mia, dove ho lasciato il cappello. Probabilmente l'ho dimenticato vicino al ruscello, quando mi sono chinato per bere un po' d'acqua.
- Farò subito una corsa a cercarlo, non voglio che tu metta inutilmente a repentaglio la tua salute, - ribatté la ragazza e corse via.
Di lì a poco, però, ritornò trafelata, gridando:
- Papà, papà, ho trovato il tuo cappello! Era proprio dove avevi detto di averlo dimenticato, ma attorno alla sua tesa era attorcigliato un grossissimo serpente, dalla pelle scagliosa verde e blu. Ho avuto paura e sono scappata via.
Il contadino esortò la figlia a non darsi pena, sarebbe uscito senza cappello e sicuramente il sole non gli avrebbe fatto male, ma la secondogenita però, non era dello stesso parere e dichiarò che sarebbe andata lei a prendere il cappello, perché il serpente sicuramente se n'era già andato.
Poco tempo dopo ritornò, spaventata al pari della sorella, e confermò la presenza del serpente attorno al cappello.
