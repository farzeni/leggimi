Favole dei Fratelli Grimm - Il pentolino magico
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      Favola Il pentolino magico 
      favole dei Fratelli Grimm.
      Il pentolino magico
      C'era una volta un contadino che aveva una figliola. Egli andava a 
      giornata; la figliola filava stoppa o tesseva tela per conto delle vicine: 
      così si guadagnavano la vita.
      Avvenne una gran siccità: nei campi non nacque un filo d'erba, e non ci fu 
      più da lavorare per nessuno dei due. Avevano un gruzzoletto, messo 
      prudentemente da parte nel buon tempo, e per parecchi mesi poterono tirare 
      innanzi, vivendo quasi a pane e acqua. Il padre sospirava pensando 
      all'avvenire; ma la ragazza, gioviale anche con la miseria, canticchiava 
      da mattina a sera,come quand'era al telaio e con la rocca al fianco e lo 
      stomaco pieno. Il padre brontolava: - Con che cuore canti? Ci rimane da 
      mangiare appena per altri due giorni!
      - Quando sarò morta, non canterò più.
      - Mentre parlavano comparve sulla soglia una donna scarna, allampanata, 
      che pareva il ritratto della fame.
      - Fate la carità, buona gente!
      - Siamo più miseri di voi, - rispose il padre. - Rivolgetevi altrove.
      La ragazza invece prese la pagnottella che doveva essere il suo desinare 
      di quel giorno e la porse alla vecchia:
      - Mangiatela voi per me.
      - Grazie, figliola.
      Intascata la pagnottella, la vecchina cavò di sotto lo scialle unto e 
      stracciato una padellina nuova di rame:
      - Tieni, figliola; non ho altro; forse ti servirà.
      E andò via. 
      La ragazza si rimise a canterellare, picchiando con le nocche delle dita 
      sulla padellina, che dava un bel suono; poi, per gioco, la posò sul 
      focolare spento e, ridendo, disse al padre:
      - Che volete? Una costoletta? Una frittata? E non aveva ancora finito di 
      parlare, che una fiammata si accese, e la padellina cominciò a friggere, 
      spandendo attorno un odore che avrebbe risuscitato un morto.
      - Oh, che miracolo, figliola mia! Siamo ricchi!
      Nella padellina fumavano due costolette da bastare anche per quattro 
      persone; e quando furono cotte, il fuoco si spense da sé. Metà ne 
      mangiarono padre e figlia, metà ne spartirono tra le vicine più povere di 
      loro. L'odore si sentiva per tutta la via.
      D'allora in poi, a ogni mezzogiorno, la ragazza metteva la padellina sul 
      focolare spento e domandava al padre:
      - Che volete? Una costoletta? Una frittata?
      - Una frittata.
      E poco dopo la frittata era bell'e cotta da poter bastare fino per otto 
      persone.
      Parte ne mangiavano padre e figlia, parte ne dividevano tra le vicine più 
      povere di loro. L'odore si sentiva per tutta la via. La cosa fece 
      scalpore. Le stesse vicine che ricevevano la carità cominciarono a 
      ciarlare: come mai padre e figlia, con quella miseria, senza guadagno 
      alcuno, se la scialavano a quel modo?
      Le ciarle giunsero fino all'orecchio del Re. Giusto in quei giorni la 
      Regina s'era ammalata con un'inappetenza che non le permetteva di prendere 
      nessun cibo, e i medici non sapevano come rimediarvi. La Regina avrebbe 
      voluto qualcosa da ristorarla col solo odore, e il cuoco si stillava il 
      cervello per accontentarla. Ma davanti alle pietanze più squisite, la 
      Regina torceva il capo nauseata:
      - Portatele via; mi si rivolta lo stomaco.
      Il Re, che aveva sentito parlare del buon odore delle pietanze di quei 
      contadini, disse ai medici:
      - Proviamo a far preparare il pranzo della Regina da costoro. Forse, per 
      la stranezza, lo gradirà.
      E mandò a chiamare la ragazza.
      - Vuoi essere la cuoca della Regina?
      - Come piace a Vostra Maestà.
      - Vieni ad abitare nel palazzo reale.
      - A un patto, Maestà. In cucina, con me, dovrà stare soltanto mio padre.
      - Soltanto tuo padre.
      Giunta l'ora del desinare, la ragazza si presentò alla Regina:
      - Maestà, che volete? Una costoletta? Una frittata?
      - Una costoletta.
      La ragazza mandò via di cucina tutte le persone ch'erano a servizio del 
      Re, dal cuoco allo sguattero, si chiuse a chiave dentro insieme col padre, 
      e mise la padellina sul focolare spento:
      - Padellina, una costoletta!
      La Regina, all'odore della costoletta fumante nel piatto, si sentì 
      ristorare:
      - Benedette le tue mani, ragazza mia!
      Mangiò con grand'appetito, come da più settimane non faceva, e in segno 
      della sua gratitudine regalò alla ragazza una collana di brillanti.
      - Maestà, questa è una collana da regina, non da contadina mia pari.
      - Sei regina anche tu, regina di tutte le cuoche.
      E gliela mise al collo con le proprie mani.
      Ogni giorno, a ogni pranzo era un nuovo regalo; ora una spilla con un 
      magnifico smeraldo, ora boccole di perle grosse come uova, ora un 
      braccialetto finemente cesellato e tempestato di rubini.
      - Maestà, è ornamento da regina, non da contadina mia pari.
      - Sei regina anche tu, regina di tutte le cuoche.
      In corte non si ragionava che di quei mirabili pranzi; e i medici erano 
      stupiti che il grave male della Regina fosse già guarito col semplice 
      rimedio o d'una costoletta o d'una frittata, giacchè la padellina non dava 
      altro.
      Un giorno il Reuccio entrò in camera della Regina che ella aveva appena 
      terminato di mangiare l'ultimo boccone.
      - Che buon odore, Maestà!
      - Odor di costoletta, Reuccio.
      Un altro giorno:
      - Che buon odore, Maestà!
      - Odor di frittata, Reuccio.
      - Sempre le stesse cose, Maestà?
      - Sempre; ma ogni volta hanno un sapore diverso.
      - E come fa la vostra cuoca?
      - Lo sa lei.
      Il Reuccio entrò in grande curiosità, e volle andare in cucina per vederla 
      lavorare.
      - In cucina dobbiamo starei soltanto mio padre e io.
      - Io sono il Reuccio!
      - Reuccio o non Reuccio, ho la parola di Sua Maestà; in cucina dobbiamo 
      starei soltanto mio padre e io.
      Il Reuccio, indispettito, afferrò la padellina ch'era lì tutta affumicata 
      e gliela strofinò sulla faccia, annerendogliela come quella d'una mora e 
      se ne andò chiudendo la ragazza e il padre nella casa come prigionieri.
      Quel giorno, per caso, avevano da mangiare.
      Il giorno dopo però cominciarono a provar fame.
      Erano come murati in casa e non potevano nemmeno gridare al soccorso!
      - Ah, poveri noi! Morremo di fame.
      La padellina stava appesa a un chiodo, pulita e luccicante qual era 
      rimasta dal momento che il Reuccio l'aveva strofinata sulla faccia della 
      ragazza.
      La ragazza la guardava in cagnesco, con gli occhi pieni di lacrime, e si 
      sentiva gorgogliare in gola: "Maledetta la padellina e chi me la dette!".
      La vide smuoversi e la sentì risonare come quando la prima volta vi aveva 
      picchiato su con le nocche delle dita.
      La staccò dal chiodo, la posò sul focolare spento, e disse al padre:
      - Che volete? Una costoletta? Una frittata?
      Non aveva finito di parlare, che una fiammata si accese, e la padellina 
      cominciò a friggere, spandendo attorno un odore che avrebbe risuscitato un 
      morto. 
      Padre e figlia, a una voce, esclamarono:
      - Benedetta la padellina e chi ce la dette!
      Corsero alla porta, ma il paletto non si poteva muovere; corsero alla 
      finestra, ma il lucchetto era più duro del paletto. 
      Intanto il buon odore delle pietanze si sentiva nella via.
      Il Re, saputa la cosa, mandò subito a prendere la ragazza.
      - Aprite, vi vuole Sua Maestà.
      - Non possiamo aprire; aprite voi.
      Il Re manda i fabbri per forzare la serratura o sfondare la porta; i 
      fabbri tentano, ritentano, ma inutilmente. 
      Manda allora i muratori per fare un gran buco nel muro; ma i picconi si 
      spuntano, il muro par fatto di bronzo.
      La Regina agonizzava.
      Il Re avrebbe dato metà del suo regno pur di vederla risanare con le 
      costolette e le frittate della padellina miracolosa.
      Che fare con quella serratura, con quella porta e con quel muro che 
      resistevano a tutto?
      Un giorno finalmente la Regina chiude gli occhi e rimane immobile: la 
      credono morta, e si leva un gran pianto per tutto il palazzo reale.
      Il Re, dalla disperazione e dal dolore, si strappava i capelli.
      A un tratto la Regina riapre gli occhi e dice:
      - Ho fatto un sogno. Mi pareva d'essere stata portata dietro la porta di 
      quella casa, e che il solo odore delle pietanze m'avesse risanata. Maestà, 
      voglio provare se il sogno è veritiero.
      I servitori presero il letto come una barella e portarono la Regina dietro 
      la porta che non poteva aprirsi.
      - Regina delle cuoche, fammi sentire almeno l'odore delle tue pietanze, 
      regina!
      Non rispose nessuno, e non si sentì odore di sorta.
      - Regina delle cuoche, fammi sentire almeno l'odore delle tue pietanze, 
      regina!
      Non rispose nessuno, e non si sentì alcun odore.
      Il Re, quasi piangendo, gridò:
      - Regina delle cuoche, se fai sentire l'odore delle tue pietanze, sarai 
      Regina per davvero.
      - Maestà, - disse un ministro, - che cosa vi e scappato di bocca! Parola 
      di Re non va indietro.
      - E non andrà! Partano cento corrieri e vadano in cerca del Reuccio.
      - E se il Reuccio non vorrà sposarla?
      - L'adotterò per figliola, e sarà Reginotta.
      Si sentì subito un odore delizioso che si sparse per tutta la via.
      La Regina annusava e rinasceva da morte a vita. 
      Annusavano il Re, i ministri, il seguito di corte, la folla pigiata nella 
      via attorno al letto della Regina, e tutti si sentivano riempire lo 
      stomaco, quasi avessero pranzato lautamente.
      Per parecchie settimane, nessuno pensò a fare spesa e ad accendere un 
      fornello.
      Aspettavano che la Regina fosse portata col letto dietro la porta di 
      quella casa, e appena l'odore delle pietanze cominciava a spandersi, si 
      vedevano mille e mille nasi per aria annusare avidamente, e da lì a poco 
      scoppiavano dei grand'Ah! di soddisfazione, come dopo un pranzo copioso.
      I corrieri reali eran partiti subito alla ricerca del Reuccio, ma le 
      settimane passavano, nessuno di essi tornava, e l'odore intanto veniva 
      meno di giorno in giorno, con gran terrore del Re e della Regina che non 
      era ancora ristabilita in salute.
      La gente, preso gusto a quel genere di pranzo così buono e che non costava 
      niente, malediva quegli stupidi corrieri incapaci di trovare il Reuccio.
      Una mattina, inaspettatamente, ecco uno dei corrieri e poi un altro e poi 
      un altro, scalmanati, sfiniti.
      - Avete trovato il Reuccio?
      - Non l'abbiamo trovato.
      Due giorni dopo, ecco l'ultimo più scalmanato e più sfinito degli altri.
      - Hai trovato il Reuccio?
      - No, ma ho trovato chi sa dov'è. È un pastore che guarda le pecore 
      laggiù, laggiù. Disse: "Indovinami prima quest'indovinello e poi saprai 
      dov'è il Reuccio". Non l'ho indovinato e non me l'ha detto.
      - Che indovinello? 
      Non ero nato per fare il pastore,
      Eppur dovevo mungere e tosare. 
      - Bestia! È lui! - gridò il ministro, che di mungere e tosare se 
      n'intendeva assai. - Conducimi dov'egli si trova.
      E partì insieme col corriere.
      Infatti era proprio lui.
      Ne aveva viste e patite tante, fino a essersi ridotto a fare il guardiano 
      di pecore, che non gli pareva vero tornare Reuccio, anche a patto di 
      sposare la regina delle cuoche. 
      Appena arrivato, andò a picchiare alla porta che non si poteva aprire.
      - Sono il Reuccio.
      Invece della porta si aprì la finestra, e comparve la ragazza con la 
      faccia nera e la padellina in mano; la padellina era affumicata.
      - Questa è la mia dote!?
      Chi mi vuole per mogliera
      Deve farsi la faccia nera.
      E se nera non la fa,
      D'onde viene se n'andrà. 
      Il Reuccio esitava; non gli andava doversi impiastricciare di fumo al 
      cospetto di tanta gente radunatasi alla notizia del suo arrivo.
      Poi si strinse nelle spalle, prese la padellina e, chiusi gli occhi, se la 
      strofinò sulla faccia, tingendosi peggio di un moro.
      E mentre la sua anneriva, quella della ragazza ridiventava bianca come la 
      cera.
      - Ora potete entrare.
      Infatti la porta si spalancò da sé, e il Reuccio trovò sulla soglia la 
      ragazza vestita come una regina, con la collana, lo spillone, gli 
      orecchini e i braccialetti regalatile quando faceva la cuoca; sembrava una 
      regina nata, tanto era bella e dignitosa.
      Il popolo applaudiva:
      - Viva la Reginotta! Viva il Reuccio!
      E nello stesso tempo rideva, vedendo costui tutto impiastricciato a quel 
      modo; ma rise per poco.
      La ragazza prese il grembiule, lo passò sulla faccia del Reuccio, e in men 
      che non si dica gliela ripulì.
      Prima che si sposassero, la Regina era già bell'e guarita.
      Le feste delle nozze durarono un mese intero.
      - E della padellina che ne faremo? - disse il Reuccio.
      - Si faccia un bando: "Chi ha una padellina, venga a sfregarla con questa; 
      friggerà da sé egualmente".
      Figuriamoci che cuccagna! Pareva tutti i giorni un festino.
      La gente si dava bel tempo, e all'ora del pranzo mettevano le padelline 
      sui fornelli spenti:
      - Padellina, una costoletta! Padellina, una frittata!
      E tutte le padelline friggevano; la gente mangiava a ufo.
      Frittate e costolette avevano ogni volta un sapore diverso.
      Ma, purtroppo, chi non lavora non è mai contento!!? Cominciarono a 
      brontolare:
      - Sempre costolette! Sempre frittate!
      La Fata che aveva regalato la padellina portentosa alla ragazza, in premio 
      della carità da lei fatta, si sdegnò di quell'ingratitudine, e un bel 
      giorno, anzi, un brutto giorno, prese di nuovo le sembianze di vecchina e 
      si presentò alla Reginotta.
      - Sono quella della padellina. Brontolano: "Sempre costolette! Sempre 
      frittate!". Ecco qui un'altra padellina che frigge diversamente.
      Strofinino le loro con questa e vedranno il miracolo.
      Corsero tutti, strofinarono, e si trovarono canzonati.
      Fratelli Grimm
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
