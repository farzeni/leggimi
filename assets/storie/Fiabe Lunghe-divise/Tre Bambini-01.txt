TRE BAMBINI, STELLA IN FRONTE E CAPELLI D’ORO
In un paese lontano viveva un tempo un giovane Re che governava con bontà e saggezza un piccolo, ma prospero reame.
Era molto amato dai suoi sudditi, i quali spesso manifestavano il desiderio che il Sovrano si sposasse ed avesse degli eredi, per continuare quella felice dinastia.
Le fanciulle nobili in età da marito sognavano di essere scelte come sposa, poiché egli, oltre ad essere il Re, era anche un giovane di bell’aspetto, ma il tempo passava ed il Sovrano non si decideva a designare la futura Regina.
Viveva nel suo castello in compagnia di una lontana parente, che si prendeva cura di lui e della gestione del palazzo, in attesa di incontrare una fanciulla che avesse in sé qualche cosa di speciale.
Un giorno d’estate il Re, uscito col fido scudiero per la consueta cavalcata, fu sorpreso da un violento temporale e, in attesa che la pioggia cessasse, si rifugiò sotto il balcone di una piccola casa.
Le finestre erano aperte ed egli poteva udire le voci provenienti dall’interno.
Fu così che gli giunse uno strano colloquio: tre voci femminili, appartenenti evidentemente a delle fanciulle intente a ricamare, parlavano di lui.
- Se il Re mi sposasse - disse la prima voce - io gli ricamerei una giubba, intessendovi fili d’oro e d’argento.
- Se il Re mi sposasse - ribatté una seconda voce - io gli ricamerei un mantello, tutto d’oro e d’argento.
Le due voci poi chiesero insieme, rivolgendosi ad una terza fanciulla:
- E tu, Mariettina, che regalo faresti al Re se ti sposasse?
E una terza voce rispose senza esitazione:
- Se il Re sposasse me, io gli regalerei Tre Bambini, Stella in fronte e Capelli d’oro.
La strana risposta colpì il Sovrano, che si precipitò all’interno della casa.
