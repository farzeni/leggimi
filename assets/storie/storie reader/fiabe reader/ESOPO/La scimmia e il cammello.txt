      LA SCIMMIA E IL CAMMELLO.
      
      Quello era un giorno particolarmente importante. Infatti, dalla foresta 
      era partito un invito rivolto ai delegati di ogni specie animale che 
      avrebbero dovuto riunirsi in una assemblea durante la quale si sarebbe 
      discusso di un argomento molto serio. Non mancò proprio nessuno. Il primo 
      a prendere la parola fu il leone, indiscusso Re degli animali. Nel 
      rispettoso silenzio generale egli disse: "Carissimi sudditi, ci siamo 
      riuniti oggi allo scopo di stabilire una pace duratura tra noi, eliminando 
      ogni diverbio e ogni invidia per riuscire così ad affrontare insieme gli 
      eventuali pericoli provocati dall'uomo alla natura". Il discorso continuò 
      a lungo, sottolineato da applausi di assenso. Erano dunque tutti 
      d'accordo: era necessario unirsi per superare qualsiasi problema.
      Al termine dell'assemblea, ogni animale prese parte al grande pranzo 
      organizzato per l'occasione. Ci fu cibo in abbondanza e bevande a volontà. 
      Quando tutti furono sazi e soddisfatti qualcuno chiese alla scimmia, 
      notoriamente allegra e vivace, di allietare la cerimonia con qualche 
      spettacolo divertente. Questa, senza farsi pregare, salì sulla pedana e 
      con agilità e simpatia diede inizio ad un numero spassosissimo ricco di 
      salti acrobatici, capriole e danze. Estasiati gli spettatori applaudirono 
      come non mai, divertiti dall'abilità di quell'insolito comico.
      L'unico che rimase in silenzio fu il cammello che, geloso del successo 
      ottenuto dalla scimmia, decise di esibirsi anch'egli sul palco attirando 
      l'attenzione su di sé. Questo buffo animale diede il via ad un balletto 
      goffo e sgraziato. Egli non era affatto agile ne' divertente. Tra i fischi 
      generali fu così costretto a ritirarsi nascondendosi in un angolo dove 
      ripensò ai buoni propositi di cui si era discusso durante l'assemblea: 
      certo, per restare tutti uniti ed amici egli doveva cominciare ad ingoiare 
      un po' della propria invidia. 
      L invidia è il peggiore dei difetti perché ci impedisce di ragionare e ci 
      costringe a lanciarci in imprese di cui non siamo all'altezza.
