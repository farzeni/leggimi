Il volto della vendetta 03

Arroccati fra alcuni massi lungo la sponda del fiumiciattolo, un drappello di cavalleria si era organizzato in una disperata difesa, ma aveva lasciato più della metà dei suoi cavalleggeri uccisi sulla pista. Fra le rocce del crinale roccioso, oltre una ventina di agguerriti Chiricahuas teneva inchiodati nella loro drammatica posizione i soldati. John parlò chiaramente e in tono secco e deciso: "Riparatevi, ma restate sempre in sella. Trovate un posto dove trincerarvi rimanendo in groppa al cavallo, e al mio ordine aprite il fuoco sugli indiani. Niente colpi di avvertimento, niente ferite superficiali, niente fucili che saltano. Tirate alla testa ed al busto, ce ne devono rimanere il più possibile lì sotto. E quando ve lo dirò io, mettete via i fucili e galoppate indietro per la via che abbiamo fatto fin qui. Non fermatevi neanche per guardarvi indietro. Venite dietro a me, a costo di spaccarvi il collo". Detto questo, fece un cenno, e i due suoi compagni presero posto. Anche lui si posizionò al riparo d'un masso color ocra, e sfoderò lo stupendo winchester. Con un ampio movimento azionò la leva dell'otturatore e caricò il fucile. Poi prese fiato, ed urlò con tutta la voce che aveva in corpo per sovrastare il fragore della battaglia: "Tenente! In Sella! Montate e filatevela fuori del Canyon!". All'urlo, gli spari s'interruppero di colpo. Tutti gli indiani in un attimo si girarono. In una frazione di secondo la scena parve bloccarsi. Poi Mc Thierman aprì un fuoco micidiale sugli indiani, imitato da Matt e dal fuoco incerto di Mike che faceva più confusione che effetto. Gli indiani volsero quasi tutti l'attenzione sui nuovi arrivati, e presero a sparare nella direzione da dove provenivano gli spari dei tre, mentre alcuni cominciavano a strisciare fra le rocce verso quella parte. 
