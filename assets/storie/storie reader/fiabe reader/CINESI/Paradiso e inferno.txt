      Paradiso e inferno
      Dopo una lunga e coraggiosa vita, un valoroso samurai giunse nell'aldilà e 
      fu destinato al paradiso.
      Era un tipo pieno di curiosità e chiese di poter dare prima un'occhiata 
      anche all'inferno. 
      Un angelo lo accontentò. 
      Si trovò in un vastissimo salone che aveva al centro una tavola imbandita 
      con piatti colmi di pietanze succulente e di golosità inimmaginabili. Ma i 
      commensali, che sedevano tutt'intorno, erano smunti, pallidi, lividi e 
      scheletriti da far pietà. 
      "Com'è possibile?" chiese il samurai alla sua guida.
      "Con tutto quel ben di Dio davanti!" 
      "Ci sono posate per mangiare, solo che sono lunghe più di un metro e 
      devono essere rigorosamente impugnate all'estremità. Solo così possono 
      portarsi il cibo alla bocca" 
      Il coraggioso samurai rabbrividì. 
      Era terribile la punizione di quei poveretti che, per quanti sforzi 
      facessero, non riuscivano a mettersi neppure una briciola sotto ai denti.
      Non volle vedere altro e chiese di andare subito in paradiso. 
      Qui lo attendeva una sorpresa.
      Il paradiso era un salone assolutamente identico all'inferno!
      Dentro l'immenso salone c'era un'infinita tavolata di gente seduta davanti 
      ad un'identica sfilata di piatti deliziosi. 
      Non solo: tutti i commensali erano muniti degli stessi bastoncini lunghi 
      più di un metro, da impugnare all'estremità per portarsi il cibo alla 
      bocca. 
      C'era una sola differenza: qui la gente intorno al tavolo era allegra, ben 
      pasciuta, sprizzante di gioia.
      Ma com'è possibile? chiese stupito il coraggioso samurai. 
      L'angelo sorrise:
      'All'inferno ognuno si affanna ad afferrare il cibo e portarlo alla 
      propria bocca, perché così si sono sempre comportati nella loro vita. Qui 
      al contrario, ciascuno prende il cibo con i bastoncini e poi si preoccupa 
      di imboccare il proprio vicino'.
      Paradiso e inferno sono nelle tue mani.
      Oggi. 
      