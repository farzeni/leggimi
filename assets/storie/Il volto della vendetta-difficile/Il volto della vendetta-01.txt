Il volto della vendetta

Il calore quasi palpabile degli impietosi raggi che scendevano dall'implacabile astro fiammeggiante spossava qualunque entità che si muovesse nella piana del Gila River. L'aria di un caldo torrido saliva ondulata danzando tesa verso la ricerca di un refrigerio a quote più elevate. In mezzo a questa desolata arsura, tre cavalieri si avvicinavano con le cavalcature stremate e grondanti di sudore. Alla vista del fiume, in un ultimo sforzo, cavalli e cavalieri si gettarono nell'acqua. Ai cavalli sudati fu ovviamente impedito di bere, ma l'impatto con l'acqua fresca arrecò loro un immenso sollievo. In quanto ai tre cavalieri, si erano gettati a capofitto nei gorghi del Gila. Il primo che tirò la testa fuori dall'acqua fu Mc Thierman. Alzato il busto, grondava d'acqua quasi a ricordare una nave issata dal bacino di carenaggio. Ansimando, uscirono dai flutti refrigeranti anche il giovane Matt e la chioma rossa di Mike l'irlandese. Ora meno sudati, anche i destrieri ebbero la possibilità di dissetarsi ed accompagnarono profondi sorsi a nitriti di piacere. Nel silenzio dell'arida prateria, rotto soltanto dal gorgogliare dei flutti del Gila, irruppe la voce acuta del giovane Matt: "John, qui è possibile attraversare?". Mc Thierman scosse la testa: "E' troppo profondo, e al centro la corrente è abbastanza forte", fece una pausa e si guardò intorno come per orientarsi, poi aggiunse: "Poco più a monte dovrebbe esserci un guado, a meno di due miglia". "Passiamo via terra?" chiese Mike. John diede una pacca sul collo del proprio cavallo, poi disse di no: "Lasciamo che queste povere bestie si rinfreschino i garretti nell'acqua del fiume. Quanto a noi, se vogliamo camminiamo pure all'asciutto, tanto i cavalli stanchi come sono non avranno nessun altro scopo se non seguirci". L'irlandese annuì scuotendo la folta chioma di riccioli rubicondi. Così i tre uomini uscirono dall'acqua e si incamminarono contro il senso della corrente, mentre i loro cavalli li seguivano sguazzando beatamente tra i freschi rivoli. Era un po' che camminavano, quando le acque del fiume cominciarono ad incresparsi e a saltellare sempre più, indicando un rialzamento del fondale. Erano arrivati al guado. 
