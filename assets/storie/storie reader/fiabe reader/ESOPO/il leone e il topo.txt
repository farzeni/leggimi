
      Il leone e il topo
  
      Mentre un leone dormiva in un bosco, topi di campagna facevano baldoria. 
      Uno di loro, senza accorgersene, nel correre si buttò su quel corpo 
      sdraiato. Povero disgraziato! Il leone con un rapido balzo lo afferrò, 
      deciso a sbranarlo. Il topo supplicò clemenza: in cambio della libertà, 
      gli sarebbe stato riconoscente per tutta la vita. Il re della foresta 
      scoppiò a ridere e lo lasciò andare.
      Passarono pochi giorni ed egli ebbe salva la vita proprio per la 
      riconoscenza del piccolo topo. Cadde, infatti, nella trappola dei 
      cacciatori e fu legato al tronco di un albero. Il topo udì i suoi ruggiti 
      di lamento, accorse in suo aiuto e, da esperto, si mise a rodere la corda. 
      Dopo averlo restituito alla libertà, gli disse: 
      - Tempo fa hai riso di me perché credevi di non poter ricevere la 
      ricompensa del bene che mi hai fatto. Ora sai che anche noi, piccoli e 
      deboli topi, possiamo essere utili ai grandi.
      