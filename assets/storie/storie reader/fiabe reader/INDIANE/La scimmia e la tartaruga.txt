La scimmia e la tartaruga
      
      Compare Tartaruga si annoiava da morire: i giorni passavano sempre uguali. 
      Il mare si estendeva all'infinito, le onde succedevano alle onde. Nessuno 
      veniva mai a rallegrare la sua vita monotona, tranne qualche volta una 
      balena o un gruppo di delfini, che passavano in lontananza, al largo 
      dell'isola.
      Un giorno, scorse una scimmia che si rimpinzava di banane. 
      "Perché cercare un amico nel mare?" pensò la tartaruga. "Compare Scimmia 
      sembra un compagno ideale, certamente più simpatico di un granchio!".
      "Buongiorno Compare Scimmia! Vorresti essere mio amico?"
      "Buongiorno Compare Tartaruga! Certamente!".
      Da quel giorno trascorsero insieme tutto il loro tempo; la tartaruga non 
      si era mai divertita tanto.
      Un giorno la scimmia la invitò ad assaggiare le banane. Un altro, le 
      disse: 
      "Vieni, ti insegnerò ad arrampicarti sugli alberi!".
      La sera, Compare Scimmia raccontò alla moglie: "Ah! Come mi sono 
      divertito! Avresti dovuto vederlo mentre si arrampicava su un albero! 
      Compare Tartaruga è il mio migliore amico!".
      Anche Compare Tartaruga disse alla moglie: "Che amico meraviglioso! Come 
      mi annoiavo prima di conoscerlo!".
      Ma Comare Tartaruga non condivideva la sua gioia e pensava: "Mio marito 
      sta sempre con il suo nuovo amico. Devo sbarazzarmi di questa maledetta 
      scimmia!"
      Una sera, Compare Tartaruga trovò la moglie a letto. "Sei malata?".
      "Sì, molto malata; il dottore ha detto che sto per morire e che l'unico 
      modo per salvarmi è mangiare il cuore di una scimmia!".
      "Il cuore di una scimmia! Ma dove potrò trovarlo? L'unica scimmia che 
      conosco è il mio amico!".
      "Allora, non mi resta che morire!" disse Comare Tartaruga con voce fioca. 
      Compare Tartaruga era disperato. Rifletté a lungo e infine decise che 
      avrebbe sacrificato il suo amico.
      Lentamente, si diresse verso la casa di Compare Scimmia.
      "Buongiorno, Compare Tartaruga! Che piacere rivederti! Qual buon vento ti 
      porta?".
      "Mia moglie vorrebbe invitarti a cena questa sera, verrai?".
      "Certo, volentieri!". La scimmia seguì allegramente il suo amico fino in 
      riva al mare, ma non poteva continuare non sapendo nuotare.
      "Sali sul mio guscio! - gli disse la tartaruga - Ti porterò io!".
      La scimmia si aggrappò al guscio lasciandosi trasportare tra le onde. 
      Avrebbe voluto chiacchierare ma l'altro non rispondeva:
      "Mi sembri molto triste e silenzioso! Cosa ti è successo? Racconta: farei 
      qualsiasi cosa per te!".
      "Ah, amico mio - finì per confessare Compare Tartaruga - c'è solo un 
      sistema per salvare mia moglie, e cioè che tu mi dia il tuo cuore!".
      "Ahi! - pensò la scimmia - "ho detto qualsiasi cosa, ma c'è un limite a 
      tutto! Come faccio a risolvere la situazione? Compare Tartaruga può farmi 
      annegare da un omento all'altro!"
      D'improvviso, si colpì la fronte.
      "E' terribile! Ti darei volentieri il mio cuore, ma dobbiamo tornare 
      indietro a prenderlo!".
      "Il tuo cuore non si trova nel tuo petto?".
      "Come? - esclamò la scimmia - Non sai che le scimmie lasciano il cuore in 
      una brocca, accanto alla loro casa, prima di intraprendere un viaggio?".
      La tartaruga si fermò e disse: "Ma come facciamo?". 
      "È molto semplice! Riportami sull'isola e andrò a prendere il mio cuore!".
      La tartaruga tornò indietro, la scimmia saltò sulla riva e si arrampicò 
      rapida su un albero.
      "Uff! Sono salvo! Mi hai spaventato!".
      "Ma - gridò la tartaruga - e il cuore che mi hai promesso?".
      "Il cuore? Non sei abbastanza furbo, Compare Tartaruga. Batte nel mio 
      petto, naturalmente, e ci tengo molto! Addio!".
      Compare Tartaruga ritornò triste a casa: aveva perso un amico, ma ebbe 
      almeno la consolazione di veder guarita la moglie. 
      