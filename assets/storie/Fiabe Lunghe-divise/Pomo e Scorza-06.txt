
Malauguratamente un frammento della lama andò a conficcarsi nella spalla della moglie di Pomo.
Questa si destò, gridando per l'improvviso dolore, e quel grido svegliò anche Pomo, che vide con profondo sgomento la moglie sanguinante e l'amico in piedi, nel mezzo della stanza, mentre stringeva ancora in mano l'elsa della spada spezzata.
Accorsero le guardie e Scorza fu gettato in catene nelle segrete del castello.
La legge sanciva che la pena per chi attentava alla vita di un membro della famiglia reale fosse la morte; lo stesso destino attendeva Scorza, benché tutti quelli che lo amavano fossero convinti che dietro all'evidenza del suo gesto si celassero delle gravi motivazioni e desiderassero che egli parlasse e si scagionasse.
Per molti giorni tutta la famiglia reale, sua madre e lo stesso Pomo si recarono da lui, sperando di convincerlo ad uscire dal suo cupo mutismo e a spiegare che cosa l'avesse spinto a compiere quel gesto sconsiderato.
Ogni preghiera, però, fu vana e il giorno fissato per l'esecuzione Scorza fu condotto al patibolo.
L'alba non era ancora spuntata, quel giorno, ma già la piazza del paese era gremita di gente, accorsa in gran numero per assistere all'esecuzione e poiché tutti lo conoscevano e gli volevano bene, trattenevano a stento le lacrime.
Il Re, la Regina, la mamma di Scorza, poi, mostravano un viso su cui si leggeva, oltre al dolore, l'incredulità.
E finalmente giunse il prigioniero, ammanettato e condotto da due guardie.
Pomo gli si fece incontro tendendogli le braccia e sulla piazza gravò un improvviso silenzio.
- Scorza, ti prego, vuoi finalmente parlare?
Tra poco ci separeremo per sempre e tu vuoi lasciarmi con questo interrogativo, che mi tormenterà in eterno? Vuoi che mi chieda, ogni giorno che mi resterà da vivere, se mi sono reso colpevole della morte di mio fratello innocente?
E allora Scorza fissò Pomo negli occhi e, rivolgendosi solamente a lui, incominciò a parlare:
- Ti ricordi, Pomo, di quella cavalcata che facemmo mesi orsono? Sorpresi dal temporale, ci perdemmo nella foresta e, dopo molto peregrinare, giungemmo in quella strana casa, che era deserta, ma pareva pronta ad accoglierci. Sul tavolo c'erano dodici pietanze e noi, dopo aver mangiato ogni cosa, vinti dal sonno, ci coricammo a turno. Tu vegliasti per primo, poi io ti diedi il cambio. Tu mi avevi detto di non aver udito nulla. Io, invece, non appena ti fosti addormentato, udii delle voci. La prima disse:
- Chi ha mangiato le dodici pietanze?
E una seconda rispose:
- Pomo e Scorza!
- Bene, - riprese la prima voce, - quando domattina si accingeranno a partire, un cagnolino si avvicinerà furtivamente al cavallo di Pomo e lo morderà, ferendolo a morte.
- Fu per questo, al mattino seguente, che ti chiesi il tuo cavallo, e, precedendoti sul viale, vidi infatti il cagnolino e lo uccisi.
- Ma perché, perché non dicesti nulla?
- Perché la voce aveva aggiunto:
