Pollicina
      Molto tempo fa viveva una donna che desiderava moltissimo avere un 
      bambino. Disperando ormai di poterlo avere, si recò a trovare una vecchia 
      strega molto conosciuta.
      - Vorrei avere un bambino; dimmi come posso fare.
      - Niente di più facile, - replicò la maga. - Ecco questo granello d'orzo: 
      non appartiene ad una specie comune di cui si cibano gli uccelli. Piantalo 
      in un vaso di fiori e vedrai...
      - Grazie - disse la visitatrice.
      Pagò la strega con dodici monete e poi ritornò a casa dove, piena di 
      speranza, piantò il granello d'orzo.
      Ben presto spunto dalla terra un grande fiore simile al tulipano, ma con i 
      petali chiusi intorno al pistillo. All'improvviso risuonò un leggero 
      scoppio; i petali rossi e gialli si aprirono mostrando all'interno una 
      piccolissima bambina delicata e graziosa. Alta come una pulce, graziosa 
      come la principessa di una favola, la bambina fu chiamata Pollicina. Il 
      suo lettino era un guscio di noce colorato; il materasso era di foglie di 
      violette; la coperta un petalo di rosa.
      Di giorno la bambina giocava sulla tavola dove c'era un bicchiere colmo 
      d'acqua. Pollicina si sedeva sul bordo di una foglia del tulipano, poi 
      aiutandosi con due crini bianchi di cavallo usati come remi, si spingeva 
      da una parte all' altra del recipiente. Offriva così uno spettacolo 
      affascinante mentre cantava con voce pura e melodiosa. Con grande gioia 
      della sua mamma adottiva, che l'adorava, alla bambina piaceva molto 
      cantare! Ahimè! Una notte, mentre dormiva, un brutto rospo saltò nella 
      stanza. Enorme ed appiccicoso, vide Pollicina che dormiva sotto il petalo 
      di rosa.
      - Che graziosa bambina ho trovato, adatta a mio figlio, - disse il rospo.
      Impadronendosi del guscio di noce, scappò dalla finestra. In fondo al 
      giardino c'era uno stagno. Il rospo abitava là con il suo brutto e sporco 
      figlio.
      - Crac! Crac! - gracidò il figlio vedendo la fidanzata che il padre gli 
      aveva scelto.
      - Sss! Svegliala dolcemente, - gli consigliò il vecchio rospo. - Agile 
      com'è, ci potrebbe scappare facilmente. Mettiamola su quella grande foglia 
      di lappola in mezzo al vicino ruscello. Sarà come su un isola e non potrà 
      più scapparci. Nel frattempo prepareremo, in mezzo allo stagno, una grande 
      camera che diventerà il vostro alloggio.
      E così fecero. Quando il mattino seguente la sfortunata bambina si 
      risvegliò, scoppiò in singhiozzi non trovando via di fuga. Le onde 
      provocate dai due rospi agitarono pericolosamente il guscio di noce e il 
      più vecchio di loro, inchinandosi profondamente davanti a Pollicina, le 
      disse:
      - Ecco mio figlio, il tuo futuro sposo; abiterai con lui sul fondo dello 
      stagno. Adesso ti metteremo con il tuo ridicolo guscio di noce, indegno 
      della sposa di un rospo, su quella bellissima foglia verde.
      Rimasta sola, la bambina scoppiò in pianto, pensando al suo triste futuro. 
      I pesciolini che avevano sentito le parole del vecchio rospo accorsero 
      intorno alla bambina.
      - Questo matrimonio è inaudito! - esclamarono. Tagliando il gambo della 
      foglia la liberarono e, portata dalla corrente, Pollicina si allontanò dal 
      suo brutto fidanzato. Mentre passava davanti agli alberi che ornavano le 
      rive, la bambina sentiva cantare gli uccelli:
      "Ah! che divertimento. Buon viaggio, ragazzina!"
      Cammin facendo, un'incantevole farfalla tutta bianca incominciò a 
      volteggiare intorno al fragile scafo. Pollicina fece un nodo scorsoio con 
      la sua cintura attaccandone un' estremità alla foglia. L'altra la legò 
      alla vita della farfalla. Quest'ultima, riprendendo il volo, trascinò 
      rapidamente la barca e la sua felice passeggera. L'acqua dorata 
      scintillava sotto il sole, mentre Pollicina canticchiava. All'improvviso 
      un grosso maggiolino si gettò sulla bambina e, bruscamente, la prese con 
      le zampe, poi si alzò in volo, mentre la foglia continuava la sua rotta, 
      tenendo prigioniera la farfalla legata al suo gambo. Che spavento per la 
      bambina, e che dispiacere per la farfalla in pericolo. Sarebbe morta di 
      fame prigioniera della foglia?
      Il maggiolino dopo aver posato Pollicina su di un ramo di quercia le fece 
      mille complimenti e le servì per cena polline d'acacia.
      - Puah! Com'è brutta senza ali e senza antenne! Abbandonala!
      Così dichiarò la tribù dei maggiolini, riunita intorno alla nuova venuta. 
      Contrariato per lo sdegno che manifestava la sua famiglia, il grosso 
      insetto prese Pollicina e con sgarbo la depose ai piedi dell'albero. Per 
      alcune settimane la bambina visse felicemente, nutrendosi del succo dei 
      fiori e dissetandosi con quello delle rose. Ahimè! ben presto arrivò il 
      vento e dopo le fredde piogge cadde anche la neve sulla spoglia foresta. 
      Poiché stava per morire di fame e di freddo, Pollicina si arrischiò ad 
      entrare in un grande campo di grano gelato. 
      Un topo di campagna vi aveva fabbricato la sua casa. Sottoterra aveva 
      arredato una confortevole cucina, seguita da un salone e da una cantina 
      piena di grano. Il bravo topo, impietosito dall'infelicità della bambina, 
      le offrì un grano d'orzo, poi le rispose:
      - Se mi racconterai belle favole e mi curerai la casa, ti concederò di 
      trascorrere l'inverno qui con me al caldo.
      Pollicina accettò riconoscente. Poco tempo dopo andarono a visitare il 
      signor Talpa, grande amico e vicino di casa. In seguito Pollicina trovò, 
      in fondo alla sua stanza, una rondinella che stava morendo. La bambina, 
      che adorava gli uccelli e soffriva di vivere quasi al buio, si affrettò a 
      riscaldarla. Riuscì a rianimarla e durante tutto l'inverno, all'insaputa 
      dei suoi due amici, le portava cibo ogni notte. In effetti la talpa 
      confessava spesso di detestare gli uccelli, perché troppo imprevidenti: in 
      estate cantavano "cip! cip!" e in inverno morivano. I due roditori 
      ritenevano una maledizione nascere uccelli, obbligati a vivere nell'aria. 
      Quando arrivò la primavera la rondinella si accomiatò dalla bambina:
      - Vuoi saliresulle mie spalle e raggiungere la foresta, buona Pollicina? 
      Questi luoghi sotterranei sono così tristi!
      Ma la bambina rifiutò sapendo che il topo le si era affezionato. 
      Maledizione! Dopo qualche tempo il signor Talpa la domanda in moglie e il 
      topo, felicissimo le fece il corredo. Durante i lunghi mesi estivi in cui 
      la natura era lussureggiante, Pollicina, con tristezza, tagliò, cucì e 
      orlò sotto lo sguardo paterno e vigilante del topo. Il grano, divenuto 
      alto, formava sull'entrata del sotterraneo una foresta impenetrabile per 
      la minuscola bambina, diventata così doppiamente prigioniera. Come 
      sospirava, la poveretta! Il signor Talpa, pretenzioso, miope e panciuto, 
      non le era mai stato simpatico. L'idea di passare tutta la vita in una 
      galleria scura e soffocante la rattristava.
      Una bella sera, Pollicina, si avvicinò all'uscita della tana del topo. 
      Senti sopra di sé una voce: "Cip! Cip!". Due ali nere tagliarono l'aria 
      fresca di quella bella serata d'autunno, mentre la rondinella amica si 
      posò vicino alla bambina meravigliata,
      - Parto verso i paesi caldi, - Disse l'uccello. - Vieni con me, piccola 
      cara, dove il sole risplende: l'estate è eterna e i numerosi fiori 
      profumano l'aria leggera!
      - Accetto con gioia, - Disse Pollicina.
      Saltò sul dorso dell'uccello e attaccò la sua cintura al collo della 
      rondinella che rapidamente prese i volo, abbandonando per sempre quel 
      triste luogo sotterraneo! Nel cielo, a quella altezza, faceva troppo 
      freddo e l'aria pungente le arrossì la punta del naso; con il corpicino 
      minuscolo, si rifugiò fra le calde piume. Ma si guardò bene dal riparare 
      il visino per poter ammirare l'incantevole spettacolo della terra vista da 
      quella altezza: i ghiacciai rosati dal sole, il susseguirsi di verdi 
      foreste e le sinuosità di luoghi e calmi fiumi! Le due amiche si fermavano 
      ogni notte per ristorarsi e riposarsi e la rondinella si preoccupava di 
      sistemare Pollicina in alti nidi per proteggerla da animali malvagi. 
      Dopo alcune settimane arrivarono nei paesi caldi, là dove la vite cresce 
      in tutti i fossati e i frutteti di aranci e limoni si stendono a perdita 
      d'occhio. Lungo le strade polverose i bambini giocavano con grosse 
      farfalle variopinte. La meta del loro viaggio era un chiaro lago, in cui 
      si specchiava un antico castello di marmo. Colonne slanciate si ergevano 
      nel parco che discendeva dolcemente verso il lago. La rondinella depose a 
      terra Pollicina.
      - Piccola amica, siamo arrivati alla fine del nostro viaggio. Il mio nido 
      è deposto sopra un'alta colonna e sarebbe troppo pericoloso per te. Scegli 
      tu stessa un fiore e io ti ci porterò.
      Pollicina scelse un grande giglio dall'alto calice immacolato. Quando 
      l'uccello se ne andò, dopo un ultimo saluto, Pollicina rimase stupefatta 
      nel vedere sul pistillo del fiore un omino tutto bianco, trasparente come 
      il vetro. Aveva sulla testa una corona d'oro e due paia d'ali di 
      madreperla sulle spalle. Era il genio dei gigli, il re di ogni minuscola 
      coppia che viveva in quei fiori. Quando annunciarono il loro matrimonio, 
      Pollicina ricevette in regalo un paio d'ali trasparenti, mentre coppie 
      lillipuziane, danzando su tutti i fiori dei dintorni, le rendevano 
      omaggio, e la offrivano altri regali.
      - Adesso ti chiamerai Maia, - Le disse il genio - un nome degno della tua 
      bellezza. Ascolta! Sento un uccello che sta cantando per noi.
      - Addio, - disse la rondinella - andrò a raccontare la tua storia a tutti 
      i bravi ragazzi del mondo. Cip! Cip! Regina Maia.
