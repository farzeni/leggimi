      Il Sale
      In una bellissima città della Russia viveva un tempo un ricco mercante che 
      aveva tre figlioli: Fedor, Vassilij e Ivan. I primi due erano abili e 
      svelti negli affari, ma il minore non rivelava alcuna inclinazione per 
      questo genere di attività, perciò il padre aveva ben poca stima di lui, e 
      i fratelli ancor meno. 
      Un giorno il vecchio mercante chiamò i due figli maggiori e disse:
      - E' tempo che mi diate un aiuto e dimostriate che cosa sapete fare. Ho 
      allestito per voi due navi cariche di mercanzie preziose: tappeti, 
      pellicce, essenze odorose, legni pregiati. Fate vela per qualche porto 
      lontano e commerciate: vedrò, al vostro ritorno, chi di voi due avrà 
      saputo far fruttare meglio la sua ricchezza. Vi do un anno di tempo.
      I due fratelli furono contentissimi e si prepararono a partire; ma il 
      terzo, poiché non gli era stato affidato alcun incarico, incominciò a 
      lamentarsi:
      - Padre mio, perché mai non avete fatto allestire una nave anche per me?
      - Perché tu non hai il bernoccolo degli affari. Sciuperesti la roba e 
      torneresti a mani vuote.
      - Forse no! Lasciatemi provare, come i miei fratelli.
      Ivan tanto pregò e supplicò che finalmente il padre si decise ad 
      affidargli una nave; ma non volendo metter in gioco mercanzie rare, 
      convinto di non rivederle più, fece caricare la nave di pali, assi e 
      tavole di legno di infimo valore.
      Così anche Ivan poté partire e il vento gli fu tanto favorevole che in tre 
      giorni raggiunse i suoi fratelli. Veleggiarono per un po' l'uno dietro 
      l'altro, ma a un tratto li colse una burrasca che sconvolse il mare e 
      scatenò un vento furioso: le tre navi si dispersero, e quando ritornò il 
      sereno, Ivan si accorse di essere rimasto solo.
      Senza sgomentarsi, il giovane continuò il suo viaggio, e dopo qualche 
      tempo approdò a un'isola sconosciuta. "Chissà che non possa fare buoni 
      affari, qui?" pensò; e scese a terra accompagnato dai marinai. Ma l'isola 
      sembrava deserta e non si vedeva in giro né una capanna né un uomo.
      La spiaggia, tutta la terra e anche un'alta montagna erano ricoperte di 
      una polvere bianca e scintillante. "Forse sbaglio, ma questo è sale" pensò 
      Ivan. Ne raccolse un pizzico e l'assaggiò. Era sale davvero, e il giovane, 
      assai contento pensando ai guadagni che avrebbe potuto ricavarne, ordinò:
      - Gettate in acqua assi e pali e fate, invece, un carico di sale.
      Così fu fatto; il bastimento riprese il mare e veleggiò per molto tempo 
      fino a quando giunse al porto di una grande e ricca città. Sceso a terra, 
      Ivan seppe che proprio in quel luogo viveva lo zar. Allora, dopo aver 
      riempito un sacchetto di sale, si fece indicare il palazzo reale e chiese 
      di essere ricevuto.
      - Che cosa vuoi straniero? - gli chiese lo zar - Vedo che arrivi da 
      lontano: hai qualcosa da mostrarmi?
      - Maestà, io vendo sale - rispose Ivan - vorrei venderne a voi e a tutti 
      gli abitanti della città.
      - Sale? Non so cosa sia. Mostrami questa tua strana merce.
      Subito il giovane aprì il sacchetto, ma il sovrano scoppiò a ridere:
      - Questa è soltanto sabbia molto bianca! Mi dispiace per te, straniero, ma 
      da noi questa roba non si vende: si regala! Vattene in pace e torna 
      soltanto quando potrai mostrarmi qualcosa di meglio.
      Ivan uscì dal palazzo molto deluso, e pensò "Aveva ragione mio padre: ho 
      fatto soltanto un cattivo affare! Tuttavia voglio entrare nelle cucine 
      reali per vedere che specie di sale mettono nelle vivande". Si presentò al 
      capocuoco e chiese di potersi sedere accanto al fuoco per riscaldarsi e 
      riposare.
      - Entra, fratello, e riposati quanto vuoi - rispose il capocuoco, e Ivan, 
      dalla sua panca, poté osservare il personale di cucina che preparava le 
      pietanze dello zar.
      Chi manipolava la pasta, chi rimestava, chi puliva i pesci, che faceva 
      rosolare l'arrosto: cuochi e cuoche aggiungevano nelle vivande erbe 
      aromatiche e spezie di ogni genere: ma di sale neanche l'ombra. Quando il 
      pranzo fu pronto, tutti uscirono per imbandire la mensa, e Ivan, rimasto 
      solo, aperse il suo sacchetto e gettò rapidamente un pizzico di sale nelle 
      pentole e nei tegami. Poi sgattaiolò fuori e tornò alla sua nave. Quel 
      giorno, a tavola, lo zar ebbe una serie di sorprese: la minestra era 
      squisita, il pesce aveva un sapore delicato e persino il dolce era più 
      buono del solito. Allora chiamò i cuochi.
      - E' la prima volta che assaggio cibi così gustosi! Come li avete 
cucinati?
      - Come al solito, maestà - risposero i cuochi - Non riusciamo a capire 
      neppure noi perché oggi il pranzo sia riuscito così bene.
      - Però - esclamò ad un tratto il capocuoco - in cucina c'era uno 
      straniero, che, adesso, è tornato alla sua nave. Forse egli ne sa 
qualcosa.
      - Venga subito alla mia presenza - comandò lo zar; e non appena Ivan si 
      presentò, gli chiese con voce irata: 
      - Che cosa hai aggiunto nelle mie vivande?
      Ivan si gettò in ginocchio: - Perdonatemi, maestà: ho messo nei cibi un 
      pizzico di sale. Dalle nostre parti si usa così.
      - E' meraviglioso! - esclamò lo zar - Comprerò io, tutto il tuo sale. 
      Quanto chiedi?
      - Poco: per ogni misura di sale, voglio una misura d'oro e una misura 
      d'argento.
      - E' un prezzo conveniente. Fa scaricare la nave mentre io preparerò il 
      compenso.
      Così fu fatto. Per scaricare il sale occorsero tre giorni, e altrettanti 
      per caricare l'oro e l'argento. La stiva fu tanto piena che non ne sarebbe 
      entrato un grammo di più. Il giovane Ivan era già pronto a spiegare le 
      vele, quando al porto giunse la figlia dello zar accompagnata dalle 
      damigelle.
      - Straniero, non ho mai visitato una nave - disse la fanciulla - posso 
      veder questa?
      Ivan fu ben contento di fare da guida alla bella principessa, ma mentre la 
      conduceva sul ponte, il cielo si oscurò e sul mare scoppiò una violenta 
      burrasca. Trascinata dal vento, la nave ruppe gli ormeggi e fu spinta a 
      tale distanza che quando ritornò il sereno, la terra non si vedeva più. 
      La principessa si mise a piangere, e Ivan cercò di consolarla:
      - E' il destino che vuole così: ti farò conoscere il mio paese, e se 
      vorrai ci sposeremo.
      Ivan era un bel giovane: la principessa sorrise. 
      Il viaggio continuò allegramente, e dopo molti giorni furono avvistate 
      altre due navi. Erano i fratelli di Ivan che facevano ritorno in patria. 
      Ivan li salutò con gioia, e ingenuo e semplice com'era, presentò loro la 
      bella principessa e mostrò le sue ricchezze, convinto che i fratelli ne 
      avrebbero gioito con lui.
      Ma i fratelli invece divennero verdi per l'invidia e il dispetto e 
      guardarono il giovane con occhi cattivi: poi presero a confabulare tra 
      loro.
      Quella notte, mentre Ivan dormiva, Vassilij e Fedor lo afferrarono e lo 
      gettarono in mare. Poi comandarono minacciosamente alla principessa di non 
      fiatare e ripresero il viaggio verso casa. 
      Intanto Ivan, toccato il fondo marino, era svenuto. Quando riaperse gli 
      occhi si trovò seduto sopra uno scoglio, vicino a un gigante che toccava 
      il fondo del mare con i piedi, e usciva dall'acqua fino ai gomiti.
      - Ti ho salvato io - spiegò il gigante che aveva i baffi lunghi due metri 
      - e se vuoi sapere anche il resto, ti dirò che la tua principessa sposerà 
      Fedor, mentre Vassilij si prenderà le tue ricchezze.
      - Ti prego - implorò Ivan - fammi ritornare a casa! Aiutami!
      - Avrei voluto tenerti con me - borbottò il gigante - ma non sarebbe stato 
      giusto. Perciò ti accompagnerò a casa, ma, prima di lasciarti andare 
      vorrei che tu rispondessi a questa domanda: qual è la cosa più preziosa 
      che ci sia in terra e in mare?
      - Il sale - rispose Ivan.
      Allora il gigante si mise il giovane sulle spalle, e lo trasportò fino 
      alla soglia di casa: poi scomparve. Ivan fece per entrare quando udì suo 
      padre che diceva:
      - Siete stati molto bravi, figli miei! Ma dove sarà finito Ivan?
      - Nella taverna di qualche porto - risero i fratelli.
      In quel momento Ivan spalancò la porta. La principessa lo vide e gli corse 
      incontro, buttandogli le braccia al collo. Il padre guardò i figli 
      maggiori e chiese tutto sorpreso:
      - Che cosa significa questo?
      Ma i figli non diedero spiegazioni: balzarono fuori dall'uscio e corsero 
      fino alle navi, spiegarono le vele e si allontanarono al più presto. 
      Ivan e la bella principessa si sposarono e vissero felici per moltissimi 
      anni. 
