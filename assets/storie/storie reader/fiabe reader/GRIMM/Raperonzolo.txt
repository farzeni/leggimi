Raperonzolo 
      C'erano una volta un uomo e una donna, che già da molto tempo desideravano 
      invano un figlio; finalmente la donna poté sperare che il buon Dio 
      esaudisse il suo desiderio.
      Sul di dietro della casa c'era una finestrina, da cui si poteva guardare 
      in un bellissimo giardino, pieno di splendidi fiori ed erbaggi; ma era 
      cinto da un alto muro e nessuno osava entrarvi, perché apparteneva ad una 
      maga potentissima e temuta da tutti.
      Un giorno la donna stava alla finestra e guardava il giardino; e vide 
      un'aiuola dov'erano coltivati i più bei raperonzoli; e apparivano cosi 
      freschi e verdi, che le fecero gola e le venne una gran voglia di 
      mangiarne. La voglia cresceva ogni giorno; ma ella sapeva di non poterla 
      soddisfare e dimagrì paurosamente e divenne pallida e smunta.
      Allora il marito si spaventò e chiese: - Che hai, cara moglie?
      - Ah, - ella rispose, - se non riesco a mangiare di quei raperonzoli che 
      son nel giardino dietro casa nostra, morirò .
      Il marito, che l'amava, pensò: " Prima di lasciar morire tua moglie, valle 
      a prendere quei raperonzoli, costi quel che costi ". Perciò al crepuscolo 
      scavalcò il muro, entrò nel giardino della maga, colse in tutta fretta una 
      manciata di raperonzoli e li portò a sua moglie. Fila si fece subito 
      un'insalata e la mangiò avidamente. Ma le era piaciuta tanto e tanto, che 
      il giorno dopo la sua voglia era triplicata.
      Perché si quietasse, l'uomo dovette andare un'altra volta nel giardino. 
      Perciò al crepuscolo scavalcò di nuovo il muro, ma quando mise piede a 
      terra si spaventò terribilmente, perché vide la maga davanti a sé.
      - Come puoi osare, - ella disse facendo gli occhiacci, - di scendere nel 
      mio giardino e di rubarmi i raperonzoli come un ladro? Me la pagherai! 
      - Ah, - egli rispose, -siate pietosa! A questo fui spinto da estrema 
      necessità: mia moglie ha visto i vostri raperonzoli dalla finestra e ne ha 
      tanta voglia che morirebbe se non potesse mangiarne .
      La collera della maga svanì ed ella disse: - Se le cose stanno come dici, 
      ti permetterò di portar via tutti i raperonzoli che vuoi, ma ad una 
      condizione; devi darmi il bambino che tua moglie metterà al mondo. Sarà 
      trattato bene e io sarò a lui come una madre .
      Impaurito, l'uomo accettò e quando la moglie partorì, apparve subito la 
      maga, chiamò la bimba Raperonzolo e se la portò via. 
      Raperonzolo diventò la più bella bambina del mondo. Quando ebbe dodici 
      anni, la maga la rinchiuse in una torre che sorgeva nel bosco e non aveva 
      né scala né porta, ma solo una minuscola finestrina in alto in alto. 
      Quando la maga voleva entrare, si metteva finestra e gridava:
      - Raperonzolo, t'affaccia, lascia pender la tua treccia!- Raperonzolo 
      aveva capelli lunghi e bellissimi, sottili come oro filato. Quando udiva 
      la voce della maga, si slegava le trecce, le annodava a un cardine della 
      finestra, ed esse ricadevano per una lunghezza di venti braccia, e la maga 
      ci si arrampicava.
      Dopo qualche anno, avvenne che il figlio del re, cavalcando per il bosco, 
      passò vicino alla torre. 
      Udì un canto cosi soave, che si fermò ad ascoltarlo: era Raperonzolo, che 
      nella solitudine passava il tempo facendo dolcemente risonar la sua voce. 
      Il principe voleva salire da lei e cercò una porta, ma non ne trovò. Tornò 
      a casa, ma quel canto tanto lo aveva tanto commosso che ogni giorno andava 
      ad ascoltarlo nel bosco. Una volta, mentre se ne stava dietro un albero, 
      vide avvicinarsi la maga e l'udì gridare: 
      - Raperonzolo, t'affaccia, lascia pender la tua treccia!- Raperonzolo 
      lasciò pender le trecce e la maga salì da lei. "Se questa è la scala per 
      cui si sale, tenterò anch'io la mia fortuna" pensò il principe.
      Il giorno dopo, sull'imbrunire, andò alla torre e gridò:
      - Raperonzolo, t'affaccia, lascia pender la tua treccia!- Subito dall'alto 
      si snodarono i capelli e il principe salì. Dapprima Raperonzolo ebbe una 
      gran paura quand'egli entrò, perché i suoi occhi non avevan mai visto un 
      uomo; ma il principe cominciò a parlarle con grande dolcezza e le narrò 
      che il suo cuore era stato così turbato dal canto di lei da non lasciargli 
      più pace: e aveva dovuto vederla.
      Allora Raperonzolo non ebbe più paura e quando egli le chiese se lo voleva 
      per marito ed ella vide che era giovane e bello, pensò: " Mi amerà più 
      della vecchia signora Gothel ", disse di sì e mise la mano in quella di 
      lui; e gli disse:
      - Verrei ben volentieri, ma non so come fare a scendere. Quando vieni, 
      portami una matassa di seta: la intreccerò e ne farò una scala; e quando è 
      pronta, scendo, e tu mi prendi sul tuo cavallo . 
      Combinarono che fino a quel momento egli sarebbe venuto tutte le sere; 
      perché di giorno veniva la vecchia.
      La maga non si accorse di nulla, finché una volta Raperonzolo prese a 
      dirle: 
      - Ditemi, signora Gothel, come mai siete tanto più pesante da tirar su del 
      giovane principe? quello è da me in un momento.
      - Ah, bimba sciagurata! -gridò la maga, - cosa mi tocca sentire! pensavo 
      di averti separata da tutto il mondo e invece tu mi hai ingannata! 
      Furibonda, afferrò i bei capelli di Raperonzolo, li avvolse due o tre 
      volte intorno alla mano sinistra, afferrò con la destra un paio di forbici 
      e, tric trac, eccoli tagliati e le belle trecce giacevano a terra. E fu 
      cosi spietata da portare la povera Raperonzolo in un deserto, ove dovette 
      vivere in gran pianto e miseria.
      Il giorno in cui aveva scacciato Raperonzolo dalla torre, assicurò le 
      trecce recise al cardine della finestra e quando arrivò il principe e 
      gridò:
      - Raperonzolo, t'affaccia, lascia pender la tua treccia!- Il principe 
      sali, ma, invece della sua diletta, trovò la maga, che lo guardava con due 
      occhiacci velenosi.
      - Ah, - esclamò beffarda, - sei venuto a prendere la tua bella! Ma il 
      bell'uccellino non è più nel nido e non canta più; il gatto l'ha preso e a 
      te caverà gli occhi. Per te Raperonzolo è perduta, non la vedrai mai più. 
      Il principe andò fuori di sé per il dolore, e disperato saltò giù dalla 
      torre: ebbe salva la vita, ma le spine fra cui cadde gli trafissero gli 
      occhi.
      Errò, cieco, per le foreste; non mangiava che radici e bacche e non faceva 
      che piangere e lamentarsi per la perdita della sua diletta sposa.
      Cosi per alcuni anni andò vagando miseramente; alla fine capitò nel 
      deserto in cui Raperonzolo viveva fra gli stenti, coi due gemelli che 
      aveva partorito, un maschio e una femmina.
      Udì una voce, e gli sembrò ben nota: si lasciò guidare da essa, e quando 
      si avvicinò, riconobbe Raperonzolo che gli saltò al collo e pianse. Ma due 
      di quelle lacrime gli inumidirono gli occhi; essi allora si schiarirono di 
      nuovo, ed egli poté vederci come prima.
      La condusse nel suo regno, dove fu riabbracciato con gioia; e vissero 
      ancora a lungo felici e contenti.
      