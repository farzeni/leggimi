
Il vecchietto, che disperava ormai di vederla tornare, l’accolse con gioia sotto il mantello, invitandola a prendere la via del ritorno.
La bambina però lo fissò negli occhi e gli parlò con voce ferma.
- Ho capito, sai, che tu sei un Mago! E come ci hai aiutato col tuo mantello, devi aiutarmi ora a fare tornare in vita i miei fratelli!
L’uomo sorrise e acconsentì: le consegnò una bottiglietta contenente un liquido chiaro e un pennellino e le disse di bagnare gli occhi dei fratelli.
La bambina rientrò nella capanna, e, seguendo le istruzioni, liberò dall’incantesimo prima i fratelli e poi tutte le altre statue.
Poi, felici di ritrovarsi insieme col prezioso uccellino nella gabbietta, ritornarono in città.
Appena giunti nei pressi del palazzo reale, il vecchio li fermò e disse ai ragazzi:
- E’ evidente, bambini, che al castello c’è qualcuno che vi vuole fare del male. Seguite perciò il mio consiglio: non entrate dal portone principale, ma bussate alla porticina della torre posteriore. Vi verrà ad aprire un vecchio servitore e lui vi aiuterà.
E, dette queste parole, scomparve.
Il giorno seguente il Re era di ottimo umore. Convocò la cugina nel suo studio e le ordinò di dare una grande festa.
- Sono stato per troppi anni chiuso nel mio dolore, - le disse - e ho deciso di svagarmi. Invita perciò, ti prego, tutti i nobili, i Re dei paesi vicini, gli amici più cari. Si apre per me una nuova vita e voglio che tutti ne siano consapevoli.
La donna ne fu assai contenta. Tutto sembrava andare nel migliore dei modi: i bambini non si erano più visti, certo erano stati divorati da qualche fiera nella foresta o trasformati in statua nella casa dell’Uccellin Bel Verde, e quindi non aveva più nulla da temere da loro. Per di più il Re era uscito dal suo mutismo e voleva addirittura dare una festa. Forse si era finalmente deciso a sposarla e voleva annunciare a tutti il loro fidanzamento!
Era tanto felice che non si soffermò a riflettere sulle parole che il Re aggiunse:
- Organizza un pranzo eccellente e nel destinare i posti a tavola, lascia liberi, per favore, un coperto alla mia destra e tre alla mia sinistra.

