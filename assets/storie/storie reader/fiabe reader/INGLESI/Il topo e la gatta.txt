Il topo e la gatta
            Il topolino andò a far visita alla gatta e la trovò sulla soglia di casa 
      che faceva le fusa con grande impegno.
      Disse il topo: - Che fate costi, carissima comare, comare carissima, che 
      fate costà?
      La gatta rispose: - Mi faccio gli scalferotti, carissimo compare, calze e 
      scalferotti per quando gelerà.
      Disse il topo: - Che vi durino un pezzo, carissima comare, che vi durino 
      un pezzo e anche di più.
      La gatta rispose: - Dureranno, dureranno, carissimo compare, fin che si 
      romperanno e anche di più.
      Disse il topo: - Giusto ieri ho spazzato, carissima comare, giusto ieri ho 
      spazzato la mia casetta.
      La gatta rispose: - Sarà dunque pulita, carissimo compare, sarà dunque 
      certamente pulita e netta.
      Disse il topo: - Ho trovato uno scudo, carissima comare, ho trovato uno 
      scudo d'argento fino.
      La gatta rispose: - Allora siete ricco, carissimo compare, allora siete 
      ricco, mio bei topolino.
      Disse il topo: - Sono andato al mercato, carissima comare, con lo scudo 
      d'argento sono andato al mercato.
      La gatta rispose: - Che bella passeggiata, carissimo compare, che bella 
      passeggiata vi siete regalato.
      Disse il topo: - Ho comprato una focaccia, carissima comare, con lo scudo 
      d'argento ho comprato una focaccia.
      La gatta rispose: -Allora buon appetito, carissimo compare, allora buon 
      appetito e buon prò vi faccia.
      Disse il topo: - L'ho messa sulla finestra, carissima comare, proprio 
      sulla finestra l'avevo posata.
      La gatta rispose: - Si sarà raffreddata, carissimo compare, la bella 
      focaccina si sarà raffreddata.
      Disse il topo: - La gatta me l'ha mangiata, carissima comare, proprio 
      cosi, la gatta me la mangiò.
      La gatta rispose: - E mangerò tè pure, carissimo compare, proprio cosi, tè 
      pure ti mangerò.
      Con un salto fu addosso al topolino e ne fece un boccone...
      