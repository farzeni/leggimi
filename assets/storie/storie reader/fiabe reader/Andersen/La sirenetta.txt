    La Sirenetta:
      Nelle profondità degli oceani vivevano esseri metà umani e metà pesci: le 
      sirene.
      Dotate di una voce melodiosa, a volte risalivano alla superficie del mare 
      per cantare, addolcendo così l'agonia dei marinai naufragati.
      Abitavano in palazzi meravigliosamente decorati di conchiglie multicolori 
      e di madreperle che i raggi del sole, smorzati, facevano risplendere. 
      Intorno si estendevano vasti giardini di alghe brune e verdi. Le prime 
      ondulavano come sciarpe di seta gonfiate da una brezza leggera, le 
      seconde, finemente cesellate, davano riparo ai pesci dalle forme 
      straordinarie e dai colori forti, che volteggiavano graziosamente in 
      compagnia di meduse trasparenti.
      Nel più grande e più bello di questi palazzi marini regnava il re del 
mare.
      Già vecchio, era un padre soddisfatto di sei bellissime principesse. Egli 
      aveva affidato la loro educazione alla regina madre, che aveva una grande 
      coscienza del suo rango; infatti, inculcò con rigore alle principesse le 
      belle maniere, l'arte di ricevere e tutte quelle cose che facevano di loro 
      delle ragazze sapienti e perfette.
      Erano tutte bellissime, ma la più giovane era di uno splendore particolare 
      che la distingueva dalle sorelle. I suoi lunghi capelli biondi e soffici, 
      la sua bocca rossa, il suo colore delicato e i suoi occhi chiarissimi le 
      conferivano un fascino incomparabile.
      Tutto in lei era perfetto... Ahimè! da qualche tempo però la tristezza 
      offuscava spesso il suo volto delicato, dandole un'aria depressa e 
assente.
      Aveva sempre più desiderio di ritirarsi nel giardino segreto, giardino che 
      aveva ogni principessa, perché le piaceva sognare ad occhi aperti, lontana 
      dagli occhi delle sorelle; ma ora ci passava lunghe ore immersa nei suoi 
      pensieri. Qual'era la ragione di questo cambiamento d'umore, lei che prima 
      era così amabile?
      Qualche giorno prima aveva trovato un busto in alabastro di un giovane 
      uomo, probabilmente caduto in mare durante il naufragio di una nave.
      Era sempre stata attratta dai racconti della nonna sulla vita terrestre; 
      come tutte le sirene il giorno del quindicesimo compleanno, sua nonna era 
      emersa dalle profondità dell'oceano e aveva scoperto il mondo sconosciuto 
      degli uomini.
      In seguito, aveva fatto frequenti incursioni sulle spiagge di diversi 
      litorali e aveva conservato un ricordo indimenticabile delle sue 
      esperienze. La passione che metteva nel raccontare le sue storie fu 
      trasmessa alla giovane sirenetta. Avida di particolari, l'assillava di 
      domande; voleva conoscere tutto della vita di chi, sulla terra, con due 
      gambe, si muoveva facilmente così come lei danzava nell'acqua&#8230;
      Purtroppo, ancora alcuni anni le mancavano prima che lei compisse i suoi 
      quindici anni...
      Un giorno la maggiore delle sue sorelle compì i tanto attesi quindici 
      anni. Dopo aver avuto innumerevoli raccomandazioni di prudenza dalla nonna 
      preoccupata, partì verso la superficie, guardata con invidia dalla sorella 
      minore. Al ritorno, raccontò con entusiasmo la sua esperienza e, 
      certamente, la sua più avida ascoltatrice fu la sirenetta più giovane.
      L'anno seguente, fu il turno della seconda figlia del re: partita nella 
      direzione opposta conobbe altri paesaggi, altri popoli, che descrisse alla 
      sorella addirittura abbagliata. La terza principessa fra quelle che 
      ricevettero il permesso, si recò in una baia, risalì poi un fiume 
      circondato da castelli, colline e foreste. La quarta preferì restare al 
      largo a contemplare le navi che facevano rotta verso il continente. Il 
      compleanno della quinta fu in inverno ed ebbe il privilegio di ammirare la 
      neve e il ghiaccio, che nessuna sirena aveva mai visto fino ad allora. 
      Infine, il giorno tanto atteso e nello stesso tempo tanto temuto, arrivò. 
      La piccola sirena compì quindici anni. Appena ebbe il permesso di partire, 
      nuotò vigorosamente e andò verso il cielo che intravedeva sopra la sua 
      testa. Tra gli spruzzi di mille goccioline, uscì sulla superficie del mare 
      e contemplò, soggiogata, il sole che calava fiammeggiante all'orizzonte. I 
      minuti passarono meravigliosi.
      Lentamente, il giorno si oscurò e arrivò la notte, ma la piccola sirena 
      riuscì a scorgere, lasciandosi dondolare dolcemente, una magnifica 
      caravella con molte vele.
      C'era una festa a bordo e l'alberatura era tutta addobbata con centinaia 
      di lampade che illuminavano tutta la nave. Sul ponte riccamente parato 
      c'era l'eroe della serata, un principe giovane e bello...
      Affascinata dallo spettacolo fiabesco, la sirenetta fissava estasiata il 
      giovane che si distingueva dagli altri per la sua prestanza fisica e la 
      sua eleganza.
      Improvvisamente si alzò il vento, le onde divennero più violente e si 
      infransero contro la nave. I lampi saettavano nel cielo oscurato dalle 
      nuvole e la tempesta scoppiò spaventosamente.
      I marinai, sorpresi dalla rapidità e dalla forza dello scatenarsi degli 
      elementi, non ebbero il tempo di abbassare le vele: gonfiate al massimo, 
      trasportarono la nave come una pagliuzza. Spinta dal vento, sballottata 
      dalle onde giganti, la nave non resistette molto tempo. Lo scafo si ruppe, 
      le strutture sradicate caddero nell' acqua e in mezzo alle grida dei 
      naufraghi, la nave tu inghiottita dalle onde mugghianti.
      Fu così che un'incredibile speranza attraversò la mente della sirenetta 
      che assisteva impotente a quel dramma: il principe la stava raggiungendo 
      nel regno del mare!
      Poi si ricordò che gli uomini annegavano se non potevano respirare l'aria, 
      per loro indispensabile. Con il rischio di essere ferita dai rottami della 
      nave, si precipitò in soccorso del principe un attimo prima che fosse 
      inghiottito dalle onde.
      Gli sorresse la testa fuori dall'acqua e poi, lottando con tutte le sue 
      forze, cercò di arrivare a riva.
      Dopo molti sforzi, esausta, giunse sulla spiaggia con il suo carico 
      esanime. Al mattino la tempesta si era calmata e nel cielo senza nuvole, 
      il sole cominciò a salire verso lo zenit.
      Il mare era calmo e tutti i resti della nave erano scomparsi. Si sarebbe 
      potuto credere che non fosse successo niente. Soltanto la presenza del 
      principe ricordava i tragici avvenimenti della notte.
      La sirenetta pensò che la vita era più tranquilla nel regno profondo del 
      mare; fugacemente, rimpianse la sua vita comoda, ma la vista del giovane 
      la riportò alla realtà.
      Con gli occhi chiusi sembrava dormisse e poté osservarlo per lungo tempo: 
      assomigliava stranamente al busto di alabastro che ornava il suo 
      giardino... furtivamente, gli diede un bacio sulla fronte. 
      E se fosse morto? Disperata, non sapeva che fare per salvare colui che 
      amava già con tutto il cuore. Si sentì inutile, la sua coda di pesce le 
      impediva tutti i movimenti sulla terra ferma.
      Coraggiosamente, incominciò a tirare il corpo inerte verso un luogo ben in 
      evidenza, alla vista di eventuali passanti.
      Poi, andò a sedersi dietro una roccia, non potendo fare altro per il 
      principe. Quasi subito, una ragazza che passeggiava sulla spiaggia, 
      approfittando del dolce sole mattutino, vide il principe. Chiamò aiuto e 
      il giovane ebbe finalmente soccorsi.
      Riscaldato, confortato, riprese i sensi e il primo volto che vide fu 
      quello della giovane ragazza.
      Ben rassicurata sulla sorte di chi aveva toccato il suo cuore per sempre, 
      la piccola sirena si immerse nel mare e ritornò nel suo regno. Non 
      raccontò nulla del suo soggiorno in superficie e il suo silenzio preoccupò 
      il re, 
      la nonna e le sue sorelle. Da quel giorno passò le giornate nel suo 
      piccolo giardino contemplando la statua, sosia del principe. Molte volte 
      andò sulla spiaggia dove aveva lasciato il principe, sperando di rivederlo 
      ma invano... le stagioni passarono.
      La malinconia della piccola principessa aumentava ogni giorno di più e il 
      suo sconforto si intensificava. Sua nonna ebbe pena di lei e, dopo molte 
      esitazioni, si decise a rivelare alla ragazza l'esistenza e i grandi 
      poteri della strega che abitava sul fondo dei mari: 
      - Se sei felice solo quando sei sulla terra, vai a trovarla, lei ti 
      aiuterà ma...
      Senza aspettare un attimo di più, la piccola sirena riunì tutte le sue 
      forze e nuotò verso l'antro della maga.
      Coraggiosamente, riuscì a resistere all'attacco delle murene che volevano 
      morderla e ignorò le ferite causate dai coralli che laceravano il suo 
      corpo. Superando la paura, continuò, malgrado gli ostacoli che le 
      sbarravano il cammino e finalmente giunse davanti all'orribile donna che, 
      avvisata del suo arrivo, l'aspettava.
      Una puzza pestilenziale usciva da un pentolone il cui contenuto stava 
      bollendo.
      - So quello che desideri, - sogghignò la donna spaventosa, - sei molto 
      audace! Voglio esaudirti, ma come contropartita, dovrai fare grandi 
      sacrifici: in cambio delle gambe, voglio la tua voce, resterai per sempre 
      muta... non ridiventerai mai più una sirena e se non saprai guadagnarti 
      l'amore dell'uomo che ti ha ammaliata, se egli amerà un'altra donna, 
      morrai... Poi aggiunse con un' aria terribile: ad ogni passo, avrai 
      dolori, i tuoi piedi sanguineranno ma tu dovrai sorridere, nascondere il 
      tuo tormento... Sei ancora decisa?-
      - La mia decisione è irremovibile. Voglio realizzarla a qualunque costo!-
      Nauseata, inghiottì la bevanda dall'odore fetido che la strega le diede. 
      Con atroci sofferenze, la coda di pesce si trasformò in due gambe 
      affusolate.
      La piccola sirena non riuscì a trattenere un grido di' dolore. Ad ogni 
      passo gli occhi le si riempivano di lacrime; faticosamente si diresse 
      verso la spiaggia. Le sue nuove gambe erano più un intralcio che un aiuto 
      e, esausta, svenne sulla sabbia.
      Quando si svegliò, il suo sguardo incrocio... quello del principe!
      Anche il principe veniva regolarmente sulla spiaggia: era alla ricerca di 
      una ragazza che aveva conquistato il suo cuore, con uno sguardo che aveva 
      incrociato il suo al risveglio dopo il naufragio... E così scoprì la 
      sirenetta.
      Soggiogato dal suo fascino e dalla sua bellezza, la presentò ai suoi 
      genitori, a corte e diventò la regina dei balli e dei ricevimenti dati in 
      suo onore.
      La sirenetta soffriva atrocemente, ma sorrideva radiosa. Appena restava 
      sola, furtivamente bagnava i piedi sanguinanti nel mare fresco e 
riposante.
      Una grande tristezza la tormentava notte e giorno: il principe l'amava, ma 
      come una sorella, un'amica... essendo muta, si confidava molto con lei, 
      sicuro che avrebbe mantenuto il segreto.
      Il principe pensava che le lacrime che brillavano negli occhi della 
      ragazza, fossero lacrime di compassione e le era riconoscente. 
      Se avesse potuto immaginare... Il principe cominciò a disperare di poter 
      ritrovare la ragazza da cui lui credeva fosse stato salvato, quando 
      ricevette un invito dal re di un paese vicino.
      Fu con grande sorpresa e gioia che riconobbe nella figlia del re la sua 
      salvatrice!
      Anche la giovane principessa si era innamorata dello sconosciuto della 
      spiaggia e il loro ritrovarsi fu meraviglioso.
      Fu subito stabilito il matrimonio, che si celebrò dopo qualche giorno con 
      grande sfarzo. 
      Il ballo degli sposi si svolse su una nave riccamente decorata e 
      illuminata. 
      La piccola sirena si sforzò molto per essere gaia e gentile. Le sue gambe 
      la sostenevano a malapena, ma lei danzò tutta la notte, la sua ultima 
      notte... il principe aveva sposato un'altra e la piccola sirena doveva 
      ritornare nel mare dove sarebbe affogata, essendo ormai una ragazza 
      terrena.
      Ciò a lei non importava; come poteva vivere senza amore?
      Sulla spiaggia, prima di entrare tra i flutti che sarebbero diventati la 
      sua bara, intravide le sue sorelle:
      - Vieni, - le gridarono, - abbiamo venduto le nostre lunghe chiome alla 
      strega in cambio della tua vita. Ma ad un'altra condizione: prima dello 
      spuntare del sole, il sangue del principe dovrà bagnare le tue gambe che 
      si ritrasformeranno in una coda di pesce... sbrigati, stai morendo... - 
      arrivavano queste parole dal mare...
      Spaventata... uccidere colui che amava ancora!
      I brividi la percorsero&#8230; la morte cominciava la sua opera.
      Poi il suo corpo divenne leggero, aereo, e la sirenetta si ritrovò nel 
      regno dell'aria dove le figlie del vento, per compassione l'avevano 
      portata. 
      Ormai, la piccola sirena infelice vivrà nel cielo eternamente perché lassù 
      la morte non esiste.
      Dall'immensità dei cieli, veglierà e proteggerà la giovane coppia 
      principesca, testimone della felicità che non aveva potuto avere.
