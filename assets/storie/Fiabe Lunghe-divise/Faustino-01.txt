FAUSTINO
C’erano una volta, in un paese lontano, un Re e una Regina.
Governavano un piccolo, prospero reame con bontà e saggezza ed erano amati dai loro sudditi.
Ciò di cui, però, i due monarchi andavano maggiormente fieri non erano le ricchezze accumulate nei secoli dalla dinastia, né il prestigio di cui godevano, ma i loro quattro figli, tre maschi ed una fanciulla.
Questi erano stati educati nel modo migliore, come si addice a dei Principi di sangue nobile, ma anche a dei buoni figlioli, obbedienti e rispettosi.
Al mattino l’intera famiglia si riuniva attorno al tavolo della colazione e, per consuetudine, ognuno raccontava il sogno fatto durante la notte.
Generalmente questi racconti suscitavano commenti scherzosi e grandi risate, ma un giorno accadde un fatto che doveva modificare l’intera vita del castello...
- Suvvia Faustino, ora tocca a te - disse un mattino il Re al minore dei Principini, che, anziché reclamare il proprio turno come di consueto, appariva stranamente silenzioso e restio a narrare il sogno fatto.
Faustino guardò titubante il padre, poi sbottò tutto d’un fiato:
- Ho sognato che ero ricco e potente e tutti voi eravate miei servitori.
