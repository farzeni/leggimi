Cappuccetto rosso: favola dei Fratelli Grimm
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      La favola di "cappuccetto rosso"
      Fratelli Grimm.
      Cappuccetto rosso
      C'era una volta una cara ragazzina; solo a vederla le volevan tutti bene, 
      e specialmente la nonna, che non sapeva piu' cosa regalarle. Una volta le 
      regalò un cappuccetto di velluto rosso, e, poichè le donava tanto ch'essa 
      non volle più portare altro, la chiamarono sempre Cappuccetto Rosso.
      Un giorno sua madre le disse: 
      - Vieni, Cappuccetto Rosso, eccoti un pezzo di focaccia e una bottiglia di 
      vino, portali alla nonna; è debole e malata e si ristorerà. Mettiti in via 
      prima che faccia troppo caldo; e, quando sei fuori, va' da brava, senza 
      uscir di strada; se no, cadi e rompi la bottiglia e la nonna resta a mani 
      vuote. E quando entri nella sua stanza, non dimenticare di dir buon giorno 
      invece di curiosare in tutti gli angoli.
      -Farò tutto per bene, - disse Cappuccetto Rosso alla mamma e le diede la 
      mano.
      Ma la nonna abitava fuori, nel bosco, a una mezz'ora dal villaggio. E 
      quando giunse nel bosco, Cappuccetto Rosso incontrò il lupo. Ma non sapeva 
      che fosse una bestia tanto cattiva e non ebbe paura. 
      - Buon giorno, Cappuccetto Rosso, - egli disse. 
      - Grazie, lupo.
      - Dove vai cosi presto, Cappuccetto Rosso? 
      - Dalla nonna.
      - Cos 'hai sotto il grembiule?
      - Vino e focaccia: ieri abbiamo cotto il pane; così la nonna, che è debole 
      e malata, se la godrà un po' e si rinforzerà.
      - Dove abita la tua nonna, Cappuccetto Rosso?
      - A un buon quarto d'ora di qui, nel bosco, sotto le tre grosse querce; là 
      c'è la sua casa, è sotto la macchia di noccioli, lo saprai già, - disse 
      Cappuccetto Rosso. 
      Il lupo pensava: " Questa bimba tenerella è un grasso boccone, sarà piu' 
      saporita della vecchia; se sei furbo, le acchiappi tutt'e due". Fece un 
      pezzetto di strada vicino a Cappuccetto Rosso, poi disse:
      - Vedi, Cappuccetto Rosso, quanti bei fiori? perché non ti guardi intorno? 
      Credo che non senti neppure come cantano dolcemente gli uccellini! Te ne 
      vai tutta contegnosa, come se andassi a scuola, ed è così allegro fuori 
      nel bosco!
      Cappuccetto Rosso alzò gli occhi e quando vide i raggi di sole danzare 
      attraverso gli alberi, e tutto intorno pieno di bei fiori, pensò: " Se 
      porto alla nonna un mazzo fresco, le farà piacere; è tanto presto, che 
      arrivo ancora in tempo ". Dal sentiero corse nel bosco in cerca di fiori. 
      E quando ne aveva colto uno, credeva che più in là ce ne fosse uno più 
      bello e ci correva e si addentrava sempre più nel bosco.
      Ma il lupo andò difilato alla casa della nonna e bussò alla porta.
      - Chi è?
      - Cappuccetto Rosso, che ti porta vino e focaccia; apri. - Alza il 
      saliscendi, - gridò la nonna: - io son troppo debole e non posso levarmi.
      Il lupo alzò il saliscendi, la porta si spalancò e, senza dir molto, egli 
      andò dritto a letto della nonna e la ingoiò.
      Poi si mise le sue vesti e la cuffia, si coricò nel letto e tirò le 
      coperte .. Ma Cappuccetto Rosso aveva girato in cerca di fiori, e quando 
      n'ebbe raccolti tanti che più non ne poteva portare, si ricordò della 
      nonna e S'incamminò. Si meravigliò che la porta fosse spalancata ed 
      entrando nella stanza ebbe un'impressione cosi strana che pensò:
      " Oh, Dio mio, oggi, che paura! e di solito sto cosi volentieri con la 
      nonna! " Esclamò:
      - Buon giorno! - ma non ebbe risposta.
      Allora s'avvicinò al letto e scostò le cortine: la nonna era coricata, con 
      la cuffia abbassata sulla faccia e aveva un aspetto strano.
      - Oh, nonna, che orecchie grosse!
      - Per sentirti meglio.
      - Oh, nonna, che occhi grossi!
      - Per vederti meglio.
      - Oh, nonna, che grosse mani!
      - Per meglio afferrarti.
      - Ma, nonna, che bocca spaventosa!
      - Per meglio divorarti!.
      E subito il lupo balzò dal letto e ingoiò il povero Cappuccetto Rosso.
      Saziato il suo appetito, si rimise a letto, s'addormentò e cominciò a 
      russare sonoramente.
      Proprio allora passò li davanti il cacciatore e pensò: " Come russa la 
      vecchia! devo darle un'occhiata, potrebbe star male ".
      Entrò nella stanza e, avvicinatosi al letto, vide il lupo. 
      - Eccoti qua, vecchio impenitente, - disse, - è un pezzo che ti cerco. 
      Stava per puntare lo schioppo, ma gli venne in mente che il lupo avesse 
      mangiato la nonna e che si potesse ancora salvarla: non sparò, ma prese un 
      paio di forbici e cominciò a tagliare la pancia del lupo addormentato. 
      Dopo due tagli, vide brillare il cappuccetto rosso, e dopo altri due la 
      bambina saltò fuori gridando: 
      - Che paura ho avuto! com'era buio nel ventre del lupo!
      Poi venne fuori anche la vecchia nonna, ancor viva, benché respirasse a 
      stento. E Cappuccetto Rosso corse a prender dei pietroni, con cui 
      riempirono la pancia del lupo; e quando egli si svegliò fece per correr 
      via, ma le pietre erano cosi pesanti che subito s'accasciò e cadde morto.
      Erano contenti tutti e tre: il cacciatore scuoiò il lupo e si portò via la 
      pelle; la nonna mangiò la focaccia e bevve il vino che aveva portato 
      Cappuccetto Rosso, e si rianimò; ma Cappuccetto Rosso pensava: " Mai più 
      correrai sola nel bosco, lontano dal sentiero, quando la mamma te l'ha 
      proibito ".
      Raccontano pure che una volta Cappuccetto Rosso portava di nuovo una 
      focaccia alla vecchia nonna, e un altro lupo volle indurla a deviare. Ma 
      Cappuccetto Rosso se ne guardò bene e andò dritta per la sua strada, e 
      disse alla nonna di aver incontrato il lupo, che l'aveva salutata, ma 
      l'aveva guardata male: 
      - Se non fossimo stati sulla pubblica via, mi avrebbe mangiato.
      - Vieni, - disse la nonna, - chiudiamo la porta, perché non entri.
      Poco dopo il lupo bussò e gridò:
      - Apri, nonna, sono Cappuccetto Rosso, ti porto la focaccia.
      Ma quelle, zitte, non aprirono; allora Testa Grigia gironzolò un po' 
      intorno alla casa e infine saltò sul tetto, per aspettare che Cappuccetto 
      Rosso, la sera, prendesse la via del ritorno; l'avrebbe seguita di 
      soppiatto, per mangiarsela al buio. Ma la nonna si accorse di quel che 
      tramava. Davanti alla casa c'era un grosso trogolo di pietra, ed ella 
      disse alla bambina:
      - Prendi il secchio, Cappuccetto Rosso, ieri ho cotto le salsicce, porta 
      nel trogolo l'acqua dove han bollito.
      Cappuccetto Rosso portò l'acqua, finché il grosso trogolo fu ben pieno.
      Allora il profumo delle salsicce sali alle narici del lupo, egli si mise a 
      fiutare e a sbirciare in giù, e alla fine allungò tanto il collo che non 
      poté più trattenersi e cominciò a sdrucciolare: e sdrucciolò dal tetto 
      proprio nel grosso trogolo e affogò.
      Invece Cappuccetto Rosso tornò a casa tutta allegra e nessuno le fece del 
      male.
      di Jachob e Wilhelm Grimm
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
