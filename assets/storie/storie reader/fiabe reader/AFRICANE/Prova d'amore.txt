Prova d'amore
      C'era una volta un re che aveva una figlia ammirata da tutti per la sua 
      bellezza e bontà.
      Molti venivano a offrirle gioielli, stoffe preziose, noci di kola, 
      sperando d'averla come sposa. Ma la giovane non sapeva decidersi.
      - A chi mi concederai? - chiese a suo padre.
      - Non so - disse il padre - Lascio scegliere a te: sono sicuro che tu, 
      giudiziosa come sei, farai la scelta migliore.
      - Facciamo così - propose la giovane - Tu fai sapere che sono stata morsa 
      da un serpente velenoso e sono morta. I membri della famiglia reale 
      prenderanno il lutto. Suoneranno i tam-tam dei funerali e cominceranno le 
      danze funebri. Vedremo cosa succederà.
      Il re, sorpreso e un po' controvoglia, accettò.
      La triste notizia si diffuse come un fulmine. Nei villaggi fu un gran 
      parlare sommesso, spari di fucile rintronavano in segno di dolore, mentre 
      le donne anziane, alla porta della stanza mortuaria, sgranavano le loro 
      tristi melopee. Ed ecco arrivare anche i pretendenti della principessa. Si 
      presentarono al re e pretesero la restituzione dei beni donati. 
      - Giacché tua figlia è morta, rendimi i miei gioielli, le stoffe preziose, 
      le noci di kola. 
      Il re accontentò tutti, nauseato da un simile comportamento. Capì allora 
      quanto sua figlia fosse prudente.
      Per ultimo si presentò un giovanotto, povero, come appariva dagli abiti 
      dimessi che indossava. 
      Con le lacrime agli occhi egli disse: 
      - O re, ho sentito la dolorosa notizia e non so come rassegnarmi. Porto 
      queste stoffe per colei che tanto amavo segretamente. Non mi ritenevo 
      degno di lei. Desidero che anche nella tomba lei sia sempre la più bella 
      di tutte. Metti accanto a lei anche queste noci di kola perché le diano 
      forza nel grande viaggio.
      Il re fu commosso fino al profondo del cuore. Si presentò alla folla, fece 
      tacere ogni clamore e annunciò a gran voce:
      - Vi do una grande notizia: mia figlia non è morta. Ha voluto mettere alla 
      prova l'amore dei suoi pretendenti. Ora so chi ama davvero e profondamente 
      mia figlia. E' questo giovane! E' povero ma sincero.
      Dopo qualche tempo si celebrarono le nozze con la più bella festa mai 
      vista a memoria d'uomo.
      I vecchi pretendenti non c'erano e non si fecero più vedere.
