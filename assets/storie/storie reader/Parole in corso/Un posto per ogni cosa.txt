UN POSTO PER OGNI COSA
Nella camera di Marta c'era un grande armadio che conteneva tutti i suoi vestiti e una libreria piena zeppa di libri. Marta si fermava spesso davanti alla libreria per scegliere un nuovo libro da leggere. Lo sfogliava, leggeva qualche riga e poi lo portava con sé. Davanti all'armadio si fermava poche volte, sceglieva in fretta un vestito e andava via. L'armadio era molto geloso de!Ia libreria e un giorno decise di liberarsi di tutti quei capi di abbigliamento, che non lasciavano spazio ai libri che anche lui desiderava tanto contenere,
«Comincerò dai cassetti» pensò l'armadio. «Fuori le calze e i pigiami, queste cravatte seriose e i costumi estivi». I poveri vestiti cominciarono a volare fuori dai cassetti e non sapevano proprio dove andare, «Togliamo questa camicia dalla stampella, questa gonna a fiori e tutti i jeans e i pantaloni» continuò l'armadio e anche quegli indumenti atterrarono sul pavimento. «Infine sposterò questi cappelli, le sciarpe e le cinture e tutte queste scarpe che occupano troppo spazio...e finalmente, una volta tolte le ante, potrò diventare una splendida libreria!» pensava l'armadio soddisfatto. Ma quando si guardò intorno e vide tutti quei poveri vestiti senza «casa», si sentì terribilmente in colpa e decise di rimettere tutto a posto. «Non sarò mai una librerìa» pensò tristemente l'armadio «ma almeno i miei amici vestiti avranno sempre un posto in cui riposare!».