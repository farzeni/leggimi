
Un giorno le Fate lo chiamarono e gli dissero:
- Ascolta, Faustino, noi ci dobbiamo assentare per qualche tempo. Resterai quindi da solo, ma al nostro ritorno ti porteremo un bel regalo. Che cosa ti piacerebbe ricevere?
E Faustino disse che desiderava un cavallino tutto per sé.
Dopo qualche giorno le Fate ritornarono e portarono a Faustino il cavallo promesso.
Questo divenne il compagno inseparabile di tutte le sue giornate; Faustino lo strigliava, lo nutriva e gli dedicava ogni cura e ben presto il puledro e il giovinetto si legarono di un affetto profondo.
Trascorso un po’ di tempo le Fate compirono un nuovo viaggio e questa volta portarono in dono a Faustino uno splendido abito da cavallerizzo, nonché una sella e dei finimenti d’oro per il cavallo.
Faustino sarebbe stato perfettamente felice se non si fosse insinuata nel suo cuore la nostalgia di casa: passati i primi giorni infatti, in cui le novità non avevano lasciato tempo per i rimpianti, sentiva acutamente la mancanza della sua mamma, dei suoi fratelli e della sua casa.
Una sera, in cui si sentiva più malinconico del solito, mentre strigliava il cavallino gli confidò piangendo il suo dolore, quasi l’animale potesse comprenderlo.
Con sua grande meraviglia, quelle parole accorate ebbero una risposta.
- Non crucciarti così, Faustino. - gli disse il cavallo - Troveremo un rimedio a tutto questo...
E poiché il ragazzo non credeva ai propri orecchi e lo guardava a bocca aperta, soggiunse:
- Ebbene sì, sono un cavallo parlante, e questo non dovrebbe stupirti troppo, dal momento che ti sono stato donato dalle Fate. Ma ora ascolta, non è tempo né di piangere, né di stupirsi, ma di ragionare. Le Fate non ti lasceranno mai tornare a casa, quindi non ti resta che fuggire. Aspettiamo che compiano un altro viaggio, e allora fuggiremo.
E così accadde. Quando, dopo alcuni giorni, le Fate annunciarono una nuova assenza, Faustino si preparò alla fuga.
Il cavallino gli ordinò d’indossare i suoi vestiti più vecchi e di mettere a lui i finimenti più logori.
Doveva poi riporre in un sacco il bel vestito che gli avevano donato le Fate e i finimenti dorati, oltre ad un pezzo di sapone, uno specchio e una spazzola.
Faustino seguì alla lettera le istruzioni del cavallo e appena le Fate lasciarono il castello si affrettò a partire.
