
Un giorno, mentre passeggiava in giardino immerso nei suoi cupi pensieri, fu apostrofato da una vecchina:
- Perché, mio bel Principe, Voi che siete tanto ricco e potente, sembrate essere anche tanto triste?
- Perché, mia buona vecchietta, ho perso il mio più caro amico, un fratello per me, che, per salvarmi la vita, è caduto vittima di un incantesimo ed è stato tramutato in una statua.
- E Voi fareste qualunque cosa per riportarlo in vita?
- Qualunque cosa, credimi, pur di riaverlo con me come prima!
- Il rimedio ci sarebbe... se avete coraggio!
- Sono pronto a tutto.
- Allora andate nella stanza dei bambini, bucate loro i lobi degli orecchi, raccogliete il sangue che ne uscirà in una bottiglietta e bagnate con questo gli occhi della statua.
Pomo fissava la bottiglietta che la vecchina gli porgeva, mentre sentimenti contrastanti agitavano il suo animo: si ribellava all'idea del far del male ai suoi bambini, ma Scorza aveva bisogno di lui. Infine, afferrata la bottiglietta, fuggì all'interno del palazzo, prima di potersi pentire della decisione presa.
Dopo aver allontanato la bambinaia con un pretesto, eseguì rapidamente le istruzioni della vecchina, cercando di non sentire il pianto dei gemelli. Poi, con la preziosa bottiglietta stretta in mano, percorse a grandi passi i corridoi che separavano la stanza dei bambini dal suo studio. Giuntovi, si pose davanti alla statua di Scorza e con dolcezza, servendosi di un pennellino, gli bagnò gli occhi col sangue raccolto.
E, come per incanto, la statua prese vita.
- Oh, quanto ho dormito! Ma dove sono? - chiese Scorza con voce smarrita.
Pomo, al colmo della gioia, gli raccontò l'accaduto e non volle ascoltare i rimproveri dell'amico per aver fatto del male ai bambini, benché in realtà fosse tormentato da un segreto timore.
Questo però fu subito fugato dalla voce della moglie che lo chiamava.
- Pomo, Pomo, vedessi i bambini! Stanno giocando nella culla con una palla d'oro e sono più belli che mai! Ma chissà da dove viene quella palla!
Quando poi la Principessa vide Scorza, la sua gioia fu al culmine.
Ora, finalmente, col ritorno alla vita dell'amico, sarebbe anche tornato il sorriso sul viso di suo marito.
Quella sera stessa al palazzo reale ebbe luogo una splendida festa.
Scorza era nuovamente tra loro, lo Scorza di sempre, pieno di vita e di allegria, che tutti avevano tanto amato.
E, finalmente, la cupa tristezza che per tanti mesi aveva avvolto l'intero castello e tutti i suoi abitanti, era scomparsa per sempre.