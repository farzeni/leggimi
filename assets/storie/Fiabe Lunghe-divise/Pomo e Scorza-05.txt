
Passavano i giorni e si avvicinava il momento in cui gli sposi sarebbero tornati al castello.
Dopo un primo periodo di relativa serenità, Scorza era ripiombato nel suo umore cupo.
Invano la sua mamma, il Re e la Regina cercavano di confortarlo, assicurandogli che Pomo avrebbe ripreso con lui il rapporto fraterno di sempre.
Scorza scrollava le spalle e non rispondeva.
Gli sposi giunsero al palazzo accolti da grandi festeggiamenti.
La sera del loro arrivo venne dato un grande pranzo, a cui tutti fecero onore.
L'allegria regnava ovunque... solo Scorza appariva più agitato che mai.
Dopo cena, si accostò furtivamente a Pomo, il quale capì subito che l'amico gli avrebbe fatto una delle sue assurde richieste. E infatti...
- Senti, Pomo, vorresti concedermi una cosa che mi farebbe molto piacere?
- Di che si tratta, questa volta? - rispose Pomo reprimendo a stento un moto d'impazienza.
- E' un po' difficile a dirsi... ma io vorrei dormire con voi questa notte.
- Ora hai varcato ogni limite! - sbottò Pomo infuriato, ma sua moglie, che aveva osservato quanto Scorza fosse agitato, lo pregò di accontentarlo.
L'intercessione della moglie di Pomo aveva permesso a Scorza di raggiungere anche questa volta il proprio scopo: fece portare un materasso e lo stese sul pavimento davanti alla porta della camera di Pomo e, dopo che tutti si furono coricati e al castello fu spenta ogni luce, si dispose ad aspettare l'arrivo del serpente.
Il tempo passava.
D'improvviso, si udì un fruscio. Scorza balzò in piedi, brandendo la spada sguainata e, alla fioca luce di una candela, scorse sul muro la sagoma di un enorme serpente, il più grande che avesse mai visto.
Di slancio si avventò contro l'animale, ma questi sparì, e la spada incontrò la dura parete, spuntandosi.
