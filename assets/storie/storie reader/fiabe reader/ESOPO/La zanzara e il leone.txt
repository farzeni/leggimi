      LA ZANZARA E IL LEONE
      
      C'era una piccola zanzara assai furba e spavalda. Stanca di giocare con le 
      solite amiche, decise un giorno, di lanciare una sfida al Re della 
      foresta. Si presentò così davanti al sovrano che era il leone e lo salutò 
      con un rispettoso inchino. Il grande Re che era intento a schiacciare uno 
      dei suoi pisolini più belli lungo la riva di un fiume, lanciò una 
      distratta occhiata all'insetto. "Oh! Buongiorno". 
      Rispose Sua Maestà spalancando la bocca in un possente sbadiglio.
      La zanzara disse: "Sire, sono giunta davanti a Voi per lanciarvi una 
      sfida!" Il leone, un po' più interessato, si risvegliò completamente e si 
      mise ad ascoltare.
      'Voi " continuò l'insetto "credete di essere il più forte degli animali 
      eppure io dico che se facessimo un duello riuscirei a sconfiggervi!" Il 
      Sovrano divertito disse: "Ebbene se sei tanto sicura,proviamo!" In men che 
      non si dica il piazzale si riempì di animali d'ogni genere desiderosi di 
      assistere alla sfida. Il " Singolar Tenzone" ebbe inizio. L'insetto andò 
      immediatamente a posarsi sul largo naso dell'avversario cominciando a 
      pungerlo a più non posso. Il povero leone preso alla sprovvista tentò con 
      le sue enormi zampe di scacciare la zanzara ma, invece di eliminarla, egli 
      non fece altro che graffiarsi il naso con i suoi stessi artigli. 
      Estenuato, il Re della foresta, si gettò a terra sconfitto. Così, la 
      piccola zanzara fu acclamata da tutti i presenti. Levandosi in volo colma 
      di gioia, la zanzara non si accorse però della tela di un ragno tessuta 
      tra due rami e andò ad imprigionarvisi proprio contro. Intrappolato in 
      quell'infida ragnatela l'insetto scoppiò in lacrime, consapevole del 
      pericolo che stava correndo. Fortunatamente il leone, che aveva assistito 
      alla scena, con una zampata distrusse la tela e liberò la piccolina 
      dicendo:
      "Eccoti salvata mia cara amica. Ricordati che esiste sempre qualcuno più 
      forte di te! E questo me lo hai insegnato proprio tu!" La zanzara, da quel 
      giorno imparò a tenere un po' a freno la propria spavalderia.
      Le persone troppo sicure di sé riescono, a volte, a superare gli ostacoli 
      più grossi ma inciampano spesso nelle difficoltà più piccole. 
      