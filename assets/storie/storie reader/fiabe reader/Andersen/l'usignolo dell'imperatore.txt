      L'Usignolo dell'Imperatore 
      C'era una volta e una volta non c'era...l'imperatore della Cina da un po' 
      di tempo si annoiava.
      Conosceva a menadito tutti i saloni del suo palazzo di porcellana, tutti i 
      fiori che sbocciavano nei suoi giardini, tutti i cavalli che scalpitavano 
      nelle sue scuderie. Un giorno, per caso, leggendo un libro straniero, 
      scoprì che c'era qualcosa, nel suo regno, che non conosceva: un usignolo 
      dalla voce dolcissima, nascosto nel folto di un bosco non lontano dalla 
      reggia, il cui canto, si diceva, era la cosa più bella del mondo.
      L'imperatore andò in collera. Come! Nel suo impero viveva una simile 
      meraviglia e nessuno gliene aveva mai parlato! Possibile? Fece subito 
      chiamare le guardie di palazzo. 
      "Cercate l'usignolo dalla voce d'oro che vive nel bosco vicino alla reggia 
      e guai a voi se non lo trovate: finirete tutti in prigione! Avete tempo 
      fino a stasera. Al tramonto l'usignolo dovrà essere qui e canterà per me".
      Le guardie partirono, frugarono ovunque, ma invano.
      Allora tornarono a palazzo e cominciarono a chiedere a tutti notizie del 
      misterioso usignolo. Finalmente, il capo delle guardie ebbe la fortuna di 
      imbattersi in una servetta che sapeva qualcosa.
      "Certo che conosco l'usignolo! Ogni sera quando ho finito il servizio 
      nelle cucine reali, vado a casa per portare qualche avanzo alla mia mamma 
      e, attraverso il bosco, sento sempre l'usignolo cantare!"
      " Ha una voce davvero tanto bella!" chiese il capo delle guardie. 
      " Tanto bella che, quando la sento, mi viene da piangere".
      Il capo delle guardie le promise un posto di capo-cuoca se lo avesse 
      guidato là dove l'usignolo aveva il nido. La servetta accettò. Poco dopo i 
      due erano davanti ad un grande albero frondoso. Un trillo argentino 
      risuonò nell'aria.
      "Ecco l'usignolo, là, su quel ramo! " esclamò la servetta, indicando il 
      minuscolo uccellino grigio. 
      Il capo delle guardie era piuttosto deluso: " E' piccino" disse l'uomo"ma 
      canta bene" 
      Poi gentilmente si rivolse all'usignolo: "Uccellino, l'imperatore vuole 
      che tu canti per lui al palazzo reale."
      "Il mio posto è qui nel bosco, in libertà" rispose l'usignolo, " ma se 
      l'imperatore me lo ordina, verrò a cantare con lui".
      Si appollaiò sulla spalla del capo delle guardie e si lasciò condurre al 
      galoppo fino alla reggia. 
      Poco dopo, davanti alla corte al gran completo, l'usignolo dava inizio al 
      concerto. E cantò così bene che l'imperatore piangeva di gioia.
      "Caro uccellino" disse, quando l'usignolo ebbe finito di cantare, "devi 
      restare sempre con me. Ti tratterò con tutti i riguardi, farò costruire 
      per te un trespolo d'oro, vivrai nella mia camera".
      L'usignolo chinò tristemente il capino: "I tuoi desideri sono ordini, 
      maestà."
      Perchè l'usignolo non si annoiasse, sempre chiuso nel palazzo, 
      l'imperatore gli permetteva di uscire due volte al giorno, ma accompagnato 
      da dodici servitori che lo tenevano legato per la zampina con dodici 
      cordicelle di seta. Non erano passeggiate divertenti, ma l'usignolo si 
      accontentava.
      Passarono i mesi. Un giorno, l'ambasciatore di un lontano paese portò in 
      dono all'imperatore una scatola di legno smaltato. Dentro c'era un 
      meraviglioso usignolo meccanico, tutto tempestato d'oro e di pietre 
      preziose. Sotto le piume di madreperla c'era una chiavetta: bastava 
      girarla e l'uccellino cominciava a cantare una bella melodia, la stessa 
      che gorgheggiava l'usignolo vero. L'imperatore gradì molto il dono.
      "I due usignoli canteranno insieme davanti alla corte" disse. 
      Purtroppo, il concerto non andò molto bene. L'usignolo vero cantava come 
      gli dettava il cuore, quello meccanico ripeteva le stesse note senza mai 
      cambiare.
      L'imperatore si entusiasmò tanto di quella precisione da ordinare che 
      l'usignolo vero tacesse per far cantare, da solo, quello finto.
      Gira e rigira la chiavetta, il giocattolo cantò fino a che l'imperatore 
      non volle sentire di nuovo l'usignolo del bosco. Ma l'usignolo era 
      introvabile. Aveva approfittato della distrazione dei cortigiani per 
      tornare, libero ma triste, nel suo nido tra gli alberi. 
      I cortigiani dissero che era una bestia ingrata e pregarono l'imperatore 
      di far cantare ancora il docile usignolo meccanico. Il giorno seguente 
      anche il popolo poté sentirlo. Molti si entusiasmarono, ma chi conosceva 
      la voce dell'usignolo vero affermò che non c'era confronto tra i due, che 
      le canzoni dell'uccellino dei boschi nascevano dal sentimento, quelle 
      dell'altro da una molla. E la differenza si sentiva, eccome!
      Il piccolo usignolo, nascosto tra i rami degli alberi, per qualche giorno 
      non cantò. Poi, riprese a gorgheggiare; se non c'era più l'imperatore ad 
      ascoltarlo, poteva sempre rallegrare contadini e boscaioli.
      Intanto l'imperatore aveva dimenticato il suo piccolo amico, preso com'era 
      dall'usignolo meccanico. Lo teneva su un cuscino di seta, lo caricava di 
      continuo. Un giorno, ahimè, mentre l'usignolo cantava la sua solita 
      canzone, si udì un cigolio e poi uno schianto: una delle molle del 
      delicato meccanismo si era rotta. Il più bravo orologiaio della capitale, 
      chiamato in gran fretta, smontò l'usignolo, cambiò la molla rotta, poi 
      scosse la testa:
      "Maestà, ho fatto del mio meglio, ma ormai il meccanismo è consunto. Se 
      volete che l'usignolo duri ancora, fatelo cantare solo di tanto in tanto."
      " Una volta l'anno". promise l'imperatore.
      "Si, Maestà, una volta l'anno penso che vada bene". assicurò l'orologiaio. 

      Trascorsero cinque anni, poi, un brutto giorno, l'imperatore si ammalò 
      tanto gravemente da far temere per la sua vita. Nessun medico riuscì a 
      trovare un rimedio e allora i vili cortigiani, convinti che per il loro 
      signore non ci fosse più niente da fare, uno ad uno lo abbandonarono alla 
      sua sorte.
      Una sera, mentre l'imperatore giaceva nel suo letto, ecco giungere la 
      Morte con una spada in pugno:
      "Devi venire con me, Maestà: è arrivata la tua ultima ora."
      " Così presto? " sussurrò l'imperatore. "Mi restano ancora tante cose da 
      fare! Pazienza...potrei almeno ascoltare un po' di musica?"
      " E sia" concesse la Morte.
      L'usignolo meccanico era adagiato sul cuscino di seta accanto al letto, ma 
      non abbastanza vicino perchè l'imperatore riuscisse a prenderlo ed a 
      caricare la molla. Il bel giocattolo restava muto, mentre l'imperatore 
      sentiva le forze abbandonarlo sempre più. D'improvviso, dal giardino si 
      alzò un canto dolcissimo, inconfondibile. Era l'usignolo vero. Aveva 
      saputo della malattia del suo signore e, dimenticando i torti subiti, 
      veniva a consolarlo con le sue melodie. Trilli, gorgheggi, note limpide 
      come l'acqua di fonte sgorgavano dalla minuscola gola dell'usignolo e 
      tutto sembrava più bello: la luce del giorno, la trasparenza del cielo, i 
      colori dei fiori. L'imperatore si alzò a fatica dal letto e si affacciò 
      alla finestra, la Morte lo seguì, come stregata. L'imperatore ascoltava e 
      si sentiva rinascere; la Morte ascoltava e provava nostalgia del suo buio 
      regno. Quando l'usignolo tacque, la nera signora era scomparsa 
      silenziosamente nel nulla.
      L'imperatore tornò a letto e cadde in un sonno profondo, quando si svegliò 
      era perfettamente guarito. Accarezzò teneramente il piccolo usignolo che 
      si era appollaiato sulla sua mano e gli sorrise. 
      "Usignolo mio, sono stato un ingrato, perdonami. Che cosa posso fare per 
      dimostrarti la mia infinita riconoscenza?"
      "Sono felice della tua guarigione e questo mi basta", rispose l'usignolo. 
      "Una cosa sola vorrei: non essere costretto a tornare qui palazzo, 
      prigioniero, ma vivere nel bosco e venire a trovarti ogni volta che lo 
      desideri, mio signore. Canterò per te, ti racconterò tutto ciò che accade 
      nel tuo regno in modo che tu possa governare sempre meglio. "
      "Sarà fatto" sussurrò, commosso l'imperatore.
      Con un trillo gioioso l'usignolo volò via; ma tornò ogni giorno, fedele 
      alla promessa ed ogni giorno sparse ovunque gioia e saggezza intorno a sè. 
