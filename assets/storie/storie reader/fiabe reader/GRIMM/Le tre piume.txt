
      Le tre piume
     
      C'era una volta un re che aveva tre figlioli. Due erano svegli e arditi, 
      ma il terzo, ingenuo e sempre trasognato, veniva giudicato un buono a 
      nulla ed era soprannominato Sempliciotto. Il re li amava tutti allo stesso 
      modo, e quando si sentì vecchio e debole temendo di essere vicino a 
      morire, fu molto perplesso perché non sapeva a quale dei suoi tre figli 
      lasciare la corona e il regno. Allora li chiamò e disse:
      - Figli miei, uno di voi dovrà diventare re dopo di me, ma non so chi 
      designare. Ho deciso perciò, di mettervi alla prova: partite, e andate in 
      giro per il mondo a cercare un tappeto. A colui che riuscirà a portarmi il 
      più bello, darò il trono.
      - Ho sentito dire che i tappeti più belli si trovano in oriente - disse 
      con baldanza il figlio maggiore. - quindi, come primogenito, è mio diritto 
      partire subito per l'oriente. 
      - Niente affatto! - rimbeccò il secondogenito. - per l'oriente invece, 
      partirò io.
      Il re, affinché non si accendesse tra loro alcuna disputa e non si 
      creassero dei malcontenti, disse: 
      - Calma, calma! Sarà la sorte a decidere per voi: ecco qui tre piume. 
      Scenderemo in giardino e il le getterò al vento; ciascuno di voi ne 
      seguirà una.
      Scesero in giardino e il re gettò all'aria le tre piume. Il vento 
      trasportò la prima verso oriente, la seconda verso l'occidente, e la 
      terza, dopo essersi vibrata un po' per l'aria, si posò a terra. Era la 
      piuma di Sempliciotto e i due fratelli risero vedendo il minore condannato 
      a rimanere lì dov'era.
      Quando il re fu rientrato a casa, il povero Sempliciotto sedette 
      malinconicamente sull'erba e raccolse la piuma. Allora vide che, proprio 
      nel posto dov'essa si era posata, c'era un anello di una botola. La 
      sollevò e scoprì una scaletta che sprofondava sotto terra. 
      Subito incominciò a discendere. Giunse così a una porta, bussò e udì una 
      voce che cantava:
      " Verde, verde ranocchia gamba secca piccolina, presto va a guardare chi 
      qui dentro vuole entrare ". 
      La porta si aprì; Sempliciotto entrò e vide una grande sala dove sedeva 
      una ranocchia vestita da regina, che portava una corona d'oro. Intorno a 
      lei stavano molte ranocchiette giovani. 
      - Benvenuto - disse cortesemente la ranocchia. - che cosa vuoi?
      Stupito ed imbarazzato, Sempliciotto raccontò le sue vicende e la rana, 
      quando seppe che il giovane cercava il tappeto più bello del mondo, 
      incominciò a cantare: " Verde verde ranocchina gamba secca piccolina, 
      porta presto qui da me la gran scatola da re "
      Subito una ranocchietta uscì dalla sala e ritornò poco dopo con una 
      scatola d'oro tempestata di gemme. La regina l'aperse e ne tolse un 
      tappeto meraviglioso, intessuto di fili di tutti i colori.
      Sempliciotto lo prese, ringraziò calorosamente e risalì; rimessa la botola 
      al suo posto, entrò nella reggia.
      Anche i due fratelli erano di ritorno. Essi avevano pensato: " Abbiamo già 
      vinto la prova, perché Sempliciotto non troverà tappeti in mezzo all'erba! 
      Basterà che noi prendiamo uno straccio qualsiasi e il regno sarà nostro".
      Perciò si accontentarono di rubare due scialli che videro stesi al sole 
      davanti alla capanna di un pecoraio e tornarono indietro subito.
      Ma quando Sempliciotto si inginocchiò davanti al padre e gli presentò lo 
      stupendo tappeto, diventarono verdi per la rabbia. 
      - Come avrà potuto fare ?- si domandavano l'un l'altro increduli e 
      invidiosi. - Ma dove sarà mai andato a trovare una meraviglia simile ?
      appena lo vide, il re rimase stupefatto e sentenziò:- Il regno tocca di 
      diritto al più giovane di voi. 
      Allora i due fratelli maggiori incominciarono a protestare : 
      - La prova non vale perché noi non l'avevamo presa sul serio. Vogliamo 
      ritentarla.
      Il padre acconsentì; scesero ancora una volta in giardino e il re getto al 
      vento le tre piume dicendo: 
      - Seguitele. Io lascerò la corona a quello di voi tre che mi porterà 
      l'anello più bello. 
      Le piume dei due fratelli maggiori volarono, una verso oriente, l'altra 
      verso occidente e quella di Sempliciotto si posò sull'erba, come la prima 
      volta. 
      - Non troverà gioielli in terra ! - risero i due giovani. - Nessuna paura, 
      dunque. Basterà un anello di ottone per vincere la gara.
      Si allontanarono appena, acquistarono per pochi soldi un anello di 
      similoro e tornarono indietro. 
      Sempliciotto sollevò la botola e scese la scaletta. Giunto davanti alla 
      regina delle rane, la salutò rispettosamente e raccontò i casi suoi, come 
      la prima volta.La rana cantò la solita canzoncina e la ranocchia sparì per 
      ritornare poco dopo con una scatola d'oro. Da quella la regina tolse un 
      anello di brillanti che sfavillava come una stella.
      Felice, il giovane risali, e presentato l'anello a suo padre, vinse 
      facilmente la prova, mentre i due fratelli stringevano i pugni per la 
      collera. 
      - La corona spetta a Sempliciotto - proclamò ancora il re. 
      E ancora i fratelli protestarono: - Ripetiamo la prova. 
      - Va bene - disse il re. - Salirà al trono colui che mi porterà la sposa 
      più bella. 
      Furono lanciate le piume, e per la terza volta quella di Sempliciotto si 
      posò sull'erba.
      I due fratelli si allontanarono ridendo, chiesero in moglie le prime 
      contadinotte che incontrarono e tornarono indietro.
      Sempliciotto scese la scaletta sotterranea, ma era molto scoraggiato. 
      Pensava che questa volta la regina delle rane quasi certamente non avrebbe 
      potuto aiutarlo.
      Ma la regina non si sgomentò udendo la domanda: dalla scatola d'oro tolse 
      una carota fatta come una carrozzina e strascinata da sei topini; prese la 
      ranocchietta damigella e la mise nella carrozza. Poi agitò lo scettro: 
      subito la carrozza divenne un cocchio d'oro, i topini si trasformarono in 
      sei magnifici cavalli bianchi e la ranocchietta diventò la più bella 
      fanciulla che si potesse immaginare.
      Quando arrivarono a palazzo e il re vide la fanciulla esclamò : 
      - Il trono spetta a Sempliciotto. 
      I due fratelli allora tentarono un ultimo espediente. Appesero al soffitto 
      un cerchio e dissero: 
      - Sarà regina la fanciulla che riuscirà a saltarlo.
      Ma la sposa di Sempliciotto, che era stata una ranocchia, balzò attraverso 
      il cerchio come se volasse, mentre le altre due spose caddero a terra come 
      sacchi di patate.
      Sempliciotto divenne re e regnò saggiamente per tutta la vita. 
      