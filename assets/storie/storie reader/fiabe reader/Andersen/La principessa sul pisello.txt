    La pricipessa sul pisello
      C'era una volta un principe che voleva sposare una principessa, ma ella 
      doveva essere una principessa vera, una fanciulla di sangue blu.
      Perciò se ne andò in giro per il mondo cercando la giovinetta dei suoi 
      sogni.
      Di fanciulle che affermavano di essere vere principesse egli ne trovò 
      moltissime, ma al momento di sposarsi il principe era assalito da un 
      dubbio: " Sarà proprio una principessa di sangue blu, oppure no? ".
      Qualcosa, infatti, nel loro modo o nel loro portamento era poco reale e 
      non convinceva del tutto il principe.
      Egli quindi non si decideva a sceglierne alcuna e, infine, dopo tanto 
      vagare per il mondo, se ne tornò al suo castello, deluso per non aver 
      trovato ciò che desiderava.
      Una sera si scatenò un temporale: i lampi si incrociavano, il tuono 
      brontolava, cadeva una pioggia torrenziale: non si era mai vista una 
      bufera così!.
      Qualcuno bussò alla porta del castello, e il vecchio re si affrettò ad 
      aprire.
      Era una principessa.
      Ma come l'avevano ridotta la pioggia e il temporale! 
      L'acqua cadeva a rivoli dai suoi capelli e dai suoi vestiti, e le entrava 
      nelle scarpe, uscendone dalla suola.
      Tuttavia ella si presentò affermando di essere una vera principessa.
      "E' ciò che sapremo presto " pensò la vecchia regina, e senza dire nulla a 
      nessuno entrò in una camera e mise un pisello nel letto che era in mezzo 
      alla stanza.
      Quindi prese venti materassi, li stese uno sopra l'altro sul pisello, e vi 
      aggiunse ancora venti piumini.
      Era quello il letto destinato alla principessa sconosciuta.
      La principessa venne accompagnata nella camera che le era stata destinata, 
      e si coricò.
      Ma, per quanto fosse sfinita dalla stanchezza, non riusciva assolutamente 
      ad addormentarsi.
      Da qualunque parte si girasse, sentiva sempre qualcosa di duro che le dava 
      fastidio.
      L'indomani mattina, il re la regina e il principe bussarono alla sua 
      porta, le diedero il buon giorno e le chiesero come avesse passato la 
      notte.
      - Male! Molto male! - ella rispose - Non ho potuto chiudere occhio! Dio 
      solo sa quello che c'era nel letto! Era qualcosa che mi ha fatto venire la 
      pelle livida. Che supplizio ho dovuto sopportare per tutta la notte! Ho 
      provato a guardare fra le lenzuola. Ma non ho trovato nulla.
      Il re, la regina e il giovane principe si diedero uno sguardo d'intesa: 
      dalla risposta della fanciulla essi avevano capito che si trattava di una 
      vera principessa!
      Ella aveva infatti sentito un pisello attraverso venti materassi e venti 
      piumini.
      Chi mai, se non una vera principessa, una principessa di sangue blu poteva 
      avere una pelle così delicata e sensibile?
      Il principe, convinto ormai che si trattava di una giovane di sangue 
      reale, la scelse subito come sposa.
      Il pisello fu messo nel museo, dove credo si trovi ancora, a meno che 
      qualche persona non lo abbia portato via.
      Ecco, vi ho raccontato una storia vera, vera come la bella principessa.
