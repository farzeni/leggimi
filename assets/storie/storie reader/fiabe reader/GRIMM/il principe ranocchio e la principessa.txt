Favola: il principe ranocchio e la principessa
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      La favola per bambini: Il principe ranocchio (e la principessa)
      Le favole dei Fratelli Grimm.
      Il principe ranocchio
      Nei tempi antichi, quando desiderare serviva ancora a qualcosa, c'era un 
      re, le cui figlie erano tutte belle, ma la più giovane era così bella che 
      perfino il sole, che pure ha visto tante cose, sempre si meravigliava, 
      quando le brillava in volto. Vicino al castello del re c'era un gran bosco 
      tenebroso e nel bosco, sotto un vecchio tiglio, c'era una fontana: nelle 
      ore più calde del giorno, la principessina andava nel bosco e sedeva sul 
      ciglio della fresca sorgente; e quando si annoiava, prendeva una palla 
      d'oro, la buttava in alto e la ripigliava; e questo era il suo gioco 
      preferito.
      Ora avvenne un giorno che la palla d'oro della principessa non ricadde 
      nella manina ch'essa tendeva in alto, ma cadde a terra e rotolò proprio 
      nell'acqua. La principessa la seguì con lo sguardo, ma la palla sparì, e 
      la sorgente era profonda, profonda a perdita d'occhio. Allora la 
      principessa cominciò a piangere, e pianse sempre più forte, e non si 
      poteva proprio consolare. 
      E mentre così piangeva, qualcuno le gridò: - Che hai, principessa? Tu 
      piangi da far pietà ai sassi.
      Ella si guardò intorno, per vedere donde venisse la voce, e vide un 
      ranocchio, che sporgeva dall'acqua la grossa testa deforme. Ah, sei tu, 
      vecchio sciaguattone! - disse, - piango per la mia palla d'oro, che m'è 
      caduta nella fonte.
      - Chétati e non piangere, - rispose il ranocchio, - ci penso io; ma che 
      cosa mi darai, se ti ripesco il tuo balocco?
      - Quello che vuoi, caro ranocchio, - diss'ella, - i miei vestiti, le mie 
      perle e i miei gioielli, magari la mia corona d'oro.
      Il ranocchio rispose: - Le tue vesti, le perle e i gioielli e la tua 
      corona d'oro io non li voglio: ma se mi vorrai bene, se potrò essere il 
      tuo amico e compagno di giochi, seder con te alla tua tavolina, mangiare 
      dal tuo piattino d'oro, bere dal tuo bicchierino, dormire nel tuo lettino: 
      se mi prometti questo; mi tufferò e ti riporterò la palla d'oro.
      - Ah sì, - diss'ella, - ti prometto tutto quel che vuoi, purché mi riporti 
      la palla.
      Ma pensava: « Cosa va blaterando questo stupido ranocchio, che sta 
      nell'acqua a gracidare coi suoi simili, e non può essere il compagno di 
      una creatura umana! »
      Ottenuta la promessa, il ranocchio mise la testa sott'acqua, si tuffò e 
      poco dopo tornò remigando alla superficie; aveva in bocca la palla e la 
      buttò sull'erba. La principessa, piena di gioia aI vedere il suo bel 
      giocattolo, lo prese e corse via.
      - Aspetta, aspetta! - gridò il ranocchio: - prendimi con te, io non posso 
      correre come fai tu.
      Ma a che gli giovò gracidare con quanta fiato aveva in gola! La 
      principessa non l'ascoltò, corse a casa e ben presto aveva dimenticata la 
      povera bestia, che dovette rituffarsi nella sua fonte.
      Il giorno dopo, quando si fu seduta a tavola col re e tutta la corte, 
      mentre mangiava dal suo piattino d'oro - plitsch platsch, plitsch platsch 
      - qualcosa salì balzelloni la scala di marmo, e quando fu in cima bussò 
      alla porta e gridò: - Figlia di re, piccina, aprimi!
      Ella corse a vedere chi c'era fuori, ma quando aprì si vide davanti il 
      ranocchio.
      Allora sbatacchiò precipitosamente la porta, e sedette di nuovo a tavola, 
      piena di paura. Il re si accorse che le batteva forte il cuore, e disse: - 
      Di che cosa hai paura, bimba mia? Davanti alla porta c'è forse un gigante 
      che vuol rapirti?
      - Ah no, - rispose ella, - non è un gigante, ma un brutto ranocchio.
      - Che cosa vuole da te?
      - Ah, babbo mio, ieri, mentre giocavo nel bosco vicino alla fonte, la mia 
      palla d'oro cadde nell'acqua. E perché piangevo tanto, il ranocchio me 
      l'ha ripescata; e perché ad ogni costo lo volle, gli promisi che sarebbe 
      diventato il mio compagno; ma non avrei mai pensato che potesse uscire da 
      quell'acqua. Adesso è fuori e vuol venire da me.
      Intanto si udì bussare per la seconda volta e gridare:
      - Figlia di re, piccina, aprimi!
      Non sai più quel che ieri m'hai detto vicino alla fresca fonte? Figlia di 
      re, piccina, aprimi!
      Allora il re disse: - Quel che hai promesso, devi mantenerlo; va' dunque, 
      e apri -.
      Ella andò e aprì la porta; il ranocchio entrò e, sempre dietro a lei, 
      saltellò fino alla sua sedia. 
      Lì si fermò e gridò: - Sollevami fino a te.
      La principessa esitò, ma il re le ordinò di farlo. Appena fu sulla sedia, 
      il ranocchio volle salire sul tavolo e quando fu sul tavolo disse: - 
      Adesso avvicinami il tuo piattino d'oro, perché mangiamo insieme.
      La principessa obbedì, ma si vedeva benissimo che lo faceva controvoglia. 
      Il ranocchio mangiò con appetito, ma a lei quasi ogni boccone rimaneva in 
      gola. Infine egli disse: - Ho mangiato a sazietà e sono stanco; adesso 
      portami nella tua cameretta e metti in ordine il tuo lettino di seta: 
      andremo a dormire.
      La principessa si mise a piangere: aveva paura del freddo ranocchio, che 
      non osava toccare e che ora doveva dormire nel suo bel lettino pulito.
      Ma il re andò in collera e disse: - Non devi disprezzare chi ti ha aiutato 
      nel momento del bisogno.
      Allora ella prese la bestia con due dita, la portò di sopra e la mise in 
      un angolo.
      Ma quando fu a letto, il ranocchio venne saltelloni e disse: - Sono 
      stanco, voglio dormir bene come te: tirami su, o lo dico a tuo padre.
      Allora la principessa andò in collera, lo prese e lo gettò con tutte le 
      sue forze contro la parete: - Adesso starai zitto, brutto ranocchio!
      Ma quando cadde a terra, non era più un ranocchio: era un principe dai 
      begli occhi ridenti.
      Per volere del padre, egli era il suo caro compagno e sposo.
      Le raccontò che era stato stregato da una cattiva maga e nessuno, 
      all'infuori di lei, avrebbe potuto liberarlo. Il giorno dopo sarebbero 
      andati insieme nel suo regno. Poi si addormentarono.
      La mattina dopo, quando il sole li svegliò, arrivò una carrozza con otto 
      cavalli bianchi, che avevano pennacchi bianchi sul capo e i finimenti 
      d'oro; e dietro c'era il servo del giovane re, il fedele Enrico. 
      Il fedele Enrico si era così afflitto, quando il suo padrone era stato 
      trasformato in ranocchio, che si era fatto mettere tre cerchi di ferro 
      intorno al cuore, perché non gli scoppiasse dall'angoscia. Ma ora la 
      carrozza doveva portare il giovane re nel suo regno; il fedele Enrico vi 
      fece entrare i due giovani, salì dietro ed era pieno di gioia per la 
      liberazione. Quando ebbero fatto un tratto di strada, il principe udì uno 
      schianto, come se dietro a lui qualcosa si fosse rotto. 
      Allora si volse e gridò:- Rico, qui va in pezzi il cocchio!
      - No, padrone, non è il cocchio,
      bensì un cerchio del mio cuore,
      ch'era immerso in gran dolore,
      quando dentro alla fontana
      tramutato foste in rana.
      Per due volte ancora si udì uno schianto durante il viaggio; e ogni volta 
      il principe pensò che il cocchio andasse in pezzi; e invece erano soltanto 
      i cerchi, che saltavano via dal cuore del fedele Enrico, perché il suo 
      padrone era libero e felice. 
      fratelli Jachob e Wilhelm Grimm 
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
