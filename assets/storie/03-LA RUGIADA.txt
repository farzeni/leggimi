LA RUGIADA
Descrizione



Uscite una mattina d'estate, appena il sole è spuntato, e andate nei campi o nel bosco: vedrete 
scintillare nell'erba piccoli e meravigliosi diamanti.
Questi diamanti riflettono i raggi del sole e risplendono in mille piccole luci multicolori che 
vanno dal giallo al rosso, all'azzurro.
Se poi vi avvicinate e vi chinate su queste fonti di luce, vedrete con sorpresa che esse non 
sono altro che piccole gocce di rugiada raccolte nel cavo di una foglia o posate su un filo d'erba.
Qualche foglia è vellutata, tutta coperta all'interno da una specie di peluria: le goccioline 
vi scorrono sopra senza bagnarla.
Se si coglie senza cautela una delle foglioline in cui si è posata una goccia di rugiada, 
la goccia, piccolo globo luminoso, scivola via, rotolando così in fretta, che l'occhio 
quasi non la vede scorrere lungo la costola della foglia e sparire.
Quante volte ho colto una di queste foglie e l'ho portata con precauzione alle labbra, 
come fosse una coppa, per bere la piccola goccia di rugiada! Essa mi è sempre sembrata 
la più fresca, la più dolce delle bevande.

