
Dopo qualche tempo, però, udì alle spalle uno scalpitio: erano le Fate, che, rientrate anzitempo al castello avevano scoperto la sua fuga e lo inseguivano.
- Corri, cavallino, corri! - Implorò Faustino, sentendo che i cavalli delle Fate si avvicinavano rapidamente.
- Getta la spazzola dietro a te - gli rispose il cavallo ed infatti, non appena questa ebbe toccato il suolo, si tramutò in una fitta e spinosa sterpaglia.
Le Fate tentarono di attraversarla, ma i rovi strappavano le loro vesti, graffiavano le zampe dei cavalli, rallentandone la corsa.
Faustino guadagnò terreno, ma, dopo qualche tempo, udirono nuovamente i cavalli delle Fate dietro a sé.
- Getta il sapone - ordinò il cavallino: e una montagna scivolosa si erse tra loro e le inseguitrici.
Gli zoccoli non facevano presa sul terreno viscido, e i cavalli procedevano con estrema lentezza e fatica. Ma quando ormai credeva di essere riuscito a sfuggire alle Fate, Faustino udì per la terza volta il galoppo dietro di sé.
Si girò e gettò lo specchio e, come per incanto, un’altissima montagna di cristallo svettò verso il cielo.
Le Fate si accinsero a superarla, ma il vetro si frantumava sotto il peso dei cavalli, ferendone dolorosamente i garretti; furono così costrette ad abbandonare finalmente l’impresa e a ritornare, stanche, lacere e furenti, al castello.
Faustino proseguì tranquillamente il viaggio e, messo il cavallino al trotto, entrò nella città natale.
Subito si accorse che si stava preparando qualche evento eccezionale, perché fiori e stendardi pendevano dalle finestre delle case e ovunque regnava un’atmosfera festosa.
Prese alloggio in una locanda e per prima cosa si informò sul motivo di quella festa.
- E’ stato indetto un torneo - gli raccontò l’oste - aperto a tutti, ed il vincitore avrà in premio la mano della nostra Principessa; poiché non si decide a scegliere tra i suoi numerosi pretendenti, il Re suo padre ha pensato di spingerla in questo modo al matrimonio.
Faustino, quella sera, rifletté su quanto aveva appreso e, dopo un lungo conciliabolo col cavallino, suo unico confidente, escogitò un piano.
L’indomani si iscrisse al torneo e, indossando i suoi abiti laceri e montando il cavallino che appariva sporco, arruffato e zoppicante, suscitò l’ilarità della folla.
La prima prova consisteva nell’infilare la spada in un grosso anello di ferro, passandogli accanto al galoppo e, con grande sorpresa di tutti, Faustino la superò in modo impeccabile.
Poi, si dileguò tra la folla.
