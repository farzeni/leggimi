  La storia delle spiagge Wangniang
      Molti anni fa, la pianura occidentale del Sichuan conobbe una siccità così 
      grave che gli alberi morivano, i giovani virgulti ingiallivano, le risaie 
      si spaccavano, i laghi mostravano il loro fondo e i raggi di un sole rosso 
      fuoco brillavano ogni giorno sulla terra.
      In un piccolo villaggio, al bordo di una rapida, abitava una famiglia. La 
      madre, che si chiamava Madre Nie, aveva più di quarant'anni e suo figlio 
      Nie Lang ne aveva quattordici. Essi affittavano un campo, ma i pochi dou 
      di cereali che restavano non erano sufficienti, dopo aver pagato l'affitto 
      restava poco: Nie Lang doveva andare a raccogliere la legna per il fuoco e 
      delle erbe per venderle; molto sincero, laborioso e saggio, era sempre 
      pronto ad aiutare i vicini. Se la intendeva bene con i bambini del 
      villaggio e il suo migliore amico si chiamava Changsheng.
      Un giorno, al primo canto del gallo, egli andò come sempre, con la gerla 
      sulla schiena, a tagliare delle erbe col falcetto. Salendo verso la Cima 
      del Drago Rosso, pensava: « Il mio amico Changsheng mi ha detto ieri che 
      Zhou il Riccone chiede delle erbe per nutrire il suo cavallo, bisogna che 
      ne tagli di più per vendergliele». Preso da questi pensieri, senza 
      accorgersene, Nie Lang aveva oltrepassato la Cima del Drago Rosso.
      Nel Fossato del Drago alla base della montagna, in primavera si era avuta 
      abbondanza di pesci e gamberetti, e di erbe sulle sue rive. Ma il luogo 
      adesso non era altro che pietrisco. Nie Lang emise un sospiro, e pensava 
      di andare altrove, quando vide improvvisamente una figura bianca dietro il 
      tempio tutelare. Molto stupito, disse: « Oh! Una lepre bianca!»
      All'idea che la lepre mangia l'erba tenera, egli la seguì non si sa per 
      quanti li. Arrivata al fondo della valle, la lepre scomparve. Ma Nie Lang 
      scoprì là un ciuffo di verzura, e tutto contento, ne tagliò un cesto 
pieno.
      Cosa estremamente bizzarra, l'indomani le erbe erano ricresciute. Egli 
      andò dunque a tagliarle due giorni di seguito. Poi pensò: «Sarebbe meglio 
      che le strappassi e le piantassi dietro casa mia, invece di correre ogni 
      volta come un coniglio per una dozzina di li». Si affrettò a scavare la 
      terra e strappò le erbe. Ora, stava per rialzarsi quando vide una pozza 
      d'acqua, sulla cui superficie brillava una perla. Nie Lang la prese, tutto 
      felice, la mise prudentemente in grembo e tornò a casa, con la sua gerla 
      di erbe sulla schiena.
      Al suo arrivo a casa, il sole stava già tramontando dietro la montagna. 
      Mamma Nie stava preparando la zuppa di mais. Alla vista del suo ragazzo, 
      si lamentò amaramente:
      - Perché rientri così tardi?
      Nie Lang le raccontò la sua avventura e tirò fuori la perla. 
      Improvvisamente, tutta la casa fu illuminata da un bagliore così accecante 
      che non si poteva tenere gli occhi aperti. La madre si affrettò a dirgli 
      di nasconderla nel vaso del riso. Dopo cena, Nie Lang piantò le erbe 
      dietro casa, vicino a un boschetto di bambù.
      Il giorno dopo, si alzò prestissimo e corse a dare un'occhiata alle sue 
      piantagioni. Ahimè, le erbe erano tutte secche. Rientrò a casa per vedere 
      se la perla era ancora là. Appena aperto il coperchio del vaso, gridò 
      meravigliato:
      - Madre, presto, venite a vedere!
      Il vaso era pieno di riso, e sopra c'era ancora la perla. Capirono che era 
      una perla magica, poiché, da allora, se la si posava nel vaso del riso, il 
      riso aumentava, e se la si metteva su dell'argento, l'argento si 
      moltiplicava. Alla famiglia non mancavano ormai né vestiti né cibo. Quando 
      i vicini non avevano di che mangiare, Mamma Nie diceva a suo figlio di 
      portar loro del riso. Anche lui povero, Nie Lang voleva ben aiutare i 
      vicini in difficoltà. La notizia si sparse in fretta. Quando la seppe, 
      Zhou il Riccone, un signorotto dispotico del villaggio, disse al suo 
      intendente:
      - Bisogna cercare con tutti i mezzi di impadronirci di questa perla!
      - Signore, disse l'intendente, la famiglia Nie è povera, sarà facile 
      comperarla con una bella sommetta.
      Ma poiché Nie Lang era certamente troppo intelligente per lasciarsi 
      ingannare, Zhou e il suo intendente concepirono un piano oscuro: 
      l'intendente sarebbe andato con quattro servi a saccheggiare la casa dei 
      Nie, con il pretesto che Nie Lang aveva rubato la perla preziosa della 
      famiglia Zhou tramandata dai suoi antenati. Se Nie Lang non avesse dato la 
      perla, lo si sarebbe incatenato e condotto in prefettura.
      Quando Changsheng, guardiano dei cavalli di casa Zhou, venne a conoscenza 
      del complotto, uscì di nascosto e andò ad informare Nie Lang affinché 
      fuggisse immediatamente con sua madre. Madre e figlio erano tutti 
      indaffarati nei loro preparativi per la partenza quando l'intendente di 
      Zhou li fermò subdolamente davanti alla porta.
      - Ridatemi immediatamente, gridò, la perla magica del mio padrone o siete 
      morti tutti e due!
      A quelle parole, Nie Lang si arrabbiò e disse puntando l'indice 
      sull'intendente:
      - Tu non sai che malmenare i poveri appoggiandoti a Zhou il Riccone. Con 
      quale prova mi accusi di furto?
      Senza prendersi pena di rispondergli, l'intendente ordinò ai servi di 
      frugare in casa ma non si trovò nulla. L'intendente sgranò gli occhi e 
      disse di perquisire Nie Lang che, immediatamente, inghiottì la perla.
      - È finita, finita! Nie Lang ha inghiottito la perla, la perla è nella sua 
      pancia! Gridarono i domestici.
      - Picchiatelo! urlò l'intendente.
      Sotto i calci e i pugni, Nie Lang svenne. Fortunamente, alcuni vicini 
      riuscirono a scacciare l'intendente e i servi; quindi portarono Nie Lang 
      dentro casa e curarono le sue ferite.
      Mamma Nie, seduta vicino al letto, vigilava su suo figlio, con le lacrime 
      agli occhi.
      A mezzanotte passata, Nie Lang si svegliò improvvisamente e disse ad alta 
      voce:
      - Che sete! Voglio bere dell'acqua!
      Vedendo che suo figlio aveva ripreso conoscenza, Mamma Nie, felicissima, 
      si affrettò a dargli una ciotola d'acqua. Nie Lang la vuotò in un attimo e 
      ne chiese ancora un'altra. Molto impaziente, si mise a pancia in giù 
      sull'orlo del grande orcio e ne bevve tutta l'acqua. Sua madre tremava per 
      la paura.
      - Figlio mio, è terrificante vederti bere così tanta acqua!
      - Mamma, il mio cuore soffre come se fosse arso da un fuoco violento! 
      Voglio bere ancora, mamma!
      - Non c'è più acqua nel nostro orcio!
      - Voglio andare a bere nella rapida!
      Un lampo squarciò il cielo e illuminò tutta la casa, seguito dal fragore 
      del tuono. Nie Lang saltò per terra e corse fuori. Sua madre si precipitò 
      per rincorrerlo, ma più lei correva, più aumentava la sua paura. Poco 
      tempo dopo, apparve davanti a loro un fiume, simile a un lungo nastro 
      grigio. Come posseduto, Nie Lang si gettò in riva al fiume e bevve 
      gloglottando.
      I lampi e i tuoni si succedevano. In un batter d'occhio, Nie Lang aveva 
      prosciugato metà dell'acqua del fiume. Tirando per i piedi con tutta la 
      sua forza, la madre gridò:
      - Che cosa ti sta succendendo, figlio mio?
      Nie Lang si voltò, si era trasformato: si vedevano due corna sulla testa, 
      dei peli blu attorno alla bocca e delle scaglie rosse sul collo.
      - Lasciate la presa, mamma, voglio essere un drago per vendicarmi di 
      quest'odio così immenso e profondo quanto il mare!
      Sotto i tuoni e i lampi, l'acqua salì rapidamente nel fiume con delle onde 
      tumultuose, e sconvolse il silenzio dell'immensa terra.
      Zhou il Riccone in persona arrivò giusto in quel momento, conducendo i 
      suoi servitori che brandivano delle torce, con l'intenzione di aprire il 
      ventre di Nie Lang e prendersi la perla.
      Udendo questo vocìo, Nie Lang indovinò che c'erano della persone e disse:
      - Lasciatemi, mamma, voglio vendicarmi!
      Scrollandosi con tutte le sue forze, si rotolò nel fiume e fece scaturire 
      delle onde alte sino al cielo.
      - Vecchia, dov'è andato tuo figlio?, gridò Zhou afferrando Mamma Nie per 
      le spalle.
      - Che delinquente sei, Zhou! Insegui mio figlio sino al fiume. Non ti è 
      sufficiente? Nie Lang,- urlò,- il tuo nemico è arrivato!
      Con un calcio, Zhou il Riccone gettò Mamma Nie per terra, e corse in riva 
      al fiume per cercare Nie Lang. Seguita da un lampo rosso e nel fracasso 
      del tuono, un'onda, scatenata come un cavallo al galoppo, trascinò tra i 
      suoi flutti Zhou il Riccone, il suo intendente e tutti i suoi servi, 
      inghiottendoli sino all'ultimo.
      Il vento si calmò e la pioggia smise di cadere. Il cielo si rasserenò poco 
      a poco. Nie Lang levò la testa e chiamò dal fiume:
      - Mamma, sto per partire!
      - Figlio mio! Quando ritornerai? domandò Mamma Nie, afflitta.
      - Poichè il mondo umano e il mare si separano, io non tornerò fino a 
      quando le rocce non sbocceranno come fiori e ai cavalli non spunteranno 
      delle corna.
      Avendo la triste convinzione che suo figlio non sarebbe mai più tornato, 
      Mamma Nie, in piedi su una grande roccia, gridava incessantemente:
      «Figlio mio! Figlio mio!...»
      Ai richiami della sua amata madre, Nie Lang volgeva più in alto la testa 
      per vederla.
      Ventiquattro volte lei lo chiamò e ventiquattro volte egli alzò la testa. 
      Ad ogni saluto del figlio, comparve una spiaggia. Ne comparvero 
      ventiquattro che più tardi furono chiamate le «Spiagge che guardano la 
      madre», in cinese Spiagge Wangniang.
   