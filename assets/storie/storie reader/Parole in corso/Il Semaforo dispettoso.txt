IL SEMAFORO DISPETTOSO
Gino il postino, come ogni mattina, consegnava la posta a bordo del suo motorino. Quando si fermò a un incrocio, però, non riuscì più a proseguire perché il semaforo di fronte a lui si divertiva a fare scherzi. Infatti, il verde era diventato blu, il rosso lampeggiava e al posto del giallo c'erano strisce rosa, viola e marrone. Il traffico in città era impazzito e taxi, auto e camion non riuscivano più a muoversi, mentre altri mezzi avevano sbagliato strada. Ad esempio, l'autobus della scuola aveva portato i bambini al parco giochi e il tram era finito sulle rotaie del treno. Persino la macchina della polizia, per riuscire a passare in mezzo a tutto quel caos era salita sul marciapiede.
Anche un bravo vigile come Arturo non riusciva a trovare una soluzione per mettere ordine in quella confusione. «Che semaforo dispettoso!» pensò Gino il postino. «Ma se gli va di giocare, io, intanto, vado a salutare Gennaro, il mio amico pasticcere». Così posteggiò il suo motorino e proseguì a piedi fino alla pasticceria. Quando ritornò, tutto era tornato alla normalità: camion, autobus, motociclette e automobili sfrecciavano veloci sulla strada. E Gino il postino, passando davanti al vigile Arturo gli disse: «Che ci vuoi fare! Qualche volta, anche i semafori, si divertono a giocare!».