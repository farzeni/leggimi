 Xi Shi Un'eroina dal viso di giada

      La storia di Xi Shi è legata alle vicende degli stati di Wu e di Yue, 
      all'epoca dei Tre Regni (221-263 d.C.). Quantunque avesse un viso bello 
      come un fiore e bianco come la giada, Xi Shi dimostrò di avere la 
      capacità, con uno sguardo, di conquistare una città e, con un altro, di 
      impadronirsi d'uno stato. Fu un'eroina: vergognosa dell'onta portata al 
      suo paese distrutto, non esitò, per vendicarsi, a usare il proprio corpo. 
      Voleva che lo stato di Yue (Zhejiang), ove era nata e che era diventato 
      vassallo dello stato di Wu, riconquistasse la sua indipendenza.
      La storia dice che il re Ke Jian dello stato vassallo di Yue riunisse un 
      giorno i suoi funzionari e domandasse loro quale mezzo avrebbero scelto 
      per vendicarsi della vergogna subita con la conquista da parte di Wu.
      "Vi sono sette mezzi per distruggerlo" rispose Wen Jiong. "Il primo è 
      quello di dargli oggetti e monete perché il re e i suoi ministri siano 
      contenti. Il secondo è quello di comprare i loro cereali, in maniera che 
      non ne abbiano di riserva. Il terzo è di inviare colà leggiadre fanciulle 
      perché possano stregare il re e farsi amare da lui". E continuò l'elenco.
      Quindi Ke Jian prima inviò in dono a Fu Ji'ai, re di Wu, il migliore 
      legname per costruire un belvedere, poi inviò il suo fedele funzionario 
      Fan Li in tutto il regno per trovare le fanciulle più leggiadre e 
      trasmetterne un elenco a corte. Dopo sei mesi aveva trovato fanciulle 
      graziose, ma non di fascino tale che un loro sguardo conquistasse uno 
      stato.
      Alla fine, sulla Collina del Glicine, vide una ragazza intenta a lavare 
      una stoffa di canapa.
      La storia dice che la fanciulla emanasse odor di orchidea e che ancor più 
      che bella si dimostrasse leale e intelligente, chiedendo senza paura a Fan 
      Li perché, nonostante la vergogna dello stato di Yue non fosse ancora 
      stata lavata, un ministro andasse a passeggio in luoghi sperduti 
      dell&#8217;impero ad ammirare le bellezze del paesaggio.
      Così Fan Li svelò il segreto della missione e Xi Shi, accompagnata da 
      un&#8217;amica altrettanto bella e coraggiosa, andò a corte.
      Per tre anni le giovanette vennero addestrate al canto e alla danza, 
      impararono ad atteggiare il viso e a camminare con grazia, quindi furono 
      inviate allo stato di Wu, dove infatti Xi Shi divenne la favorita, così 
      amata dal re che, per evitarle i calori estivi, ordinò un giorno di 
      costruire una reggia sulla baia di Dongding in soli dieci giorni.
      Tutta la gente giovane dello stato di Wu dovette andare a lavorare alla 
      costruzione della baia, per trovare materiale a sufficienza si demolirono 
      templi, poi le case dei benestanti, infine quelle del popolo. I lavori 
      agricoli furono ritardati e così quelli della tessitura, il popolo di Wu 
      era ormai esasperato ma la reggia fu costruita. 
      Allora Ke Jian ordinò a Wen Jiong di andare nello stato di Wu e chiedere 
      in prestito riso dai granai del regno, simulando una cattiva annata. 
      Poiché lo stato di Wu in apparenza si era sempre dimostrato in pace, 
      inviando a Wu il più pregiato legname e le più leggiadre fanciulle, il 
      prestito fu concesso e l&#8217;anno dopo regolarmente restituito, ma con riso 
      sottoposto a una corrente di vapore, di grana grossa all'apparenza ma non 
      trapiantabile. Tale riso fu distribuito alla popolazione perché lo 
      seminasse. Ma non germogliò nulla, causando, l'anno dopo, una grave 
      carestia.
      Intanto Fu Ji'ai fece guerra allo stato di Ci e la vinse; poi partì con 
      l'intenzione di togliere allo stato di Jin la preminenza tra i regni 
      alleati. Per Yue era il momento di attaccare, approfittando dell'assenza 
      di Fu Ji'ai dal suo regno: lo fece ed ebbe la meglio e quando Fu Ji'ai 
      fece ritorno nel suo stato per misurarsi contro i soldati di Ke Jian, 
      ormai le sue truppe erano stremate. 
      La vendetta di Yue contro Wu era compiuta e Xi Shi poteva ritornare in 
      patria, ma non aveva previsto di essere amata così devotamente da Fu Ji'ai 
      e di sentirsi ora in dovere di ripagarne in qualche modo i benefici 
      ricevuti.
      Non aveva tralasciato di vendicare il suo paese ma ora ricambiava col 
      suicidio i favori di quel sovrano nemico che l'aveva amata. 
      Questa storia di coraggio, di lealtà e amor patrio, che si trasforma 
      infine in una storia d'amore, è una delle più toccanti tra quelle legate a 
      personaggi femminili, e Xi Shi ne emerge come una delle più belle eroine 
      della tradizione, donna d'orgoglio e di cuore.
      
