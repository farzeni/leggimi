Il volto della vendetta 33

Ma una forza ancor maggiore gli imponeva inesorabilmente di andare avanti, ed affrontare quanto lo attendeva, per 
doloroso che fosse, un istinto primordiale ad affrontare qualsiasi cosa, ed a superarla. Alla fine, con la pesantezza d'un macigno in profondità, partì al trotto. Non appena dai resti della carovana poterono vederlo, una figura a cavallo uscì dal semicerchio di carcasse carbonizzate e corse verso il pistolero. Sbracciandosi e urlando come un ossesso, Matt spronava forsennatamente il cavallo in direzione dell'amico. Quando giunse presso Mc Thierman, le sue urla divennero chiare: "E' viva!". Il pistolero fermò il cavallo. Matt gli si fermò a meno di un metro, rischiando di cadere di sella mentre la sua cavalcatura inchiodava: "John! E' viva! Katie è viva!". Di riflesso, John diede uno scatto di gambe che fece scartare il cavallo. Il suo volto eloquiva per lui: un misto di somma incredulità ed indicibile gioia sgorgava dagli occhi sgranati sul ragazzo. Matt si ripetè: "E' viva, John! Katie è ancora viva!". Mc Thierman ora era davvero incontenibile. Con un urlo selvaggio colmo di felicità lanciò il cavallo follemente verso i carri. Non si fermò neppure ai posti di blocco dei soldati che erano sopraggiunti. Arrivato in mezzo all'ex carovana, si 
lanciò direttamente dal cavallo in corsa, e si fiondò verso Mike l'irlandese che lo chiamava con degli ampi cenni delle braccia. Quando arrivò, ebbe la visione più felice della sua vita. Katie, sdraiata su una coperta adagiata sulla sabbia, all'ombra della carcassa di una vecchia carretta, giaceva con la testa adagiata su un improvvisato cuscino di sacchi di iuta, con la fronte circondata da una fascia bianca eburnea sulla quale campeggiava una grossa macchia color rubino acceso. Ma, soprattutto, aveva gli occhi semiaperti, e con una dolcezza infinita abbozzava debolmente un sorriso diretto a Mc Thierman. John si inginocchiò vicino a Kathleen, e le baciò con amore la fronte, mentre le passava una mano fra i capelli ancora raggrumati di sangue. Lui la guardò con gli occhi colmi di gioia, che luccicavano come mai avevano fatto, senza riuscire a proferire verbo. Lei, con una fievole voce: "John, non sei riuscito neanche stavolta a liberarti di me" disse con gli angoli della bocca teneramente piegati ad un sorriso. John sorrise, ma ancora non riusciva a parlare. Si voltò interrogativo verso Mike, che gli rispose: 
"Sembra che la pallottola che l'aveva colpita abbia soltanto strisciato contro l'osso del cranio facendola svenire, ma senza arrecare danni ed andandosene poi per la sua strada. 
