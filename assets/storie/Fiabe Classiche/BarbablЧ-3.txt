
Rimasta sola, Bianca corse in camera sua e dalla finestra chiamò la sorella che viveva ancora con la madre nella casa accanto.
- Anna, sorella mia, sali in cima alla torre e guarda se per caso stanno arrivando i nostri fratelli, in viaggio da tanto tempo: avevano promesso di tornare proprio oggi e di venire subito a farmi  visita.

Anna sali in cima alla torre e si mise a scrutare l'orizzonte. Di tanto in tanto Bianca le chiedeva:
- Sorella mia, vedi nessuno?
- Vedo solo il sole che scintilla e l'erba che verdeggia.

Erano passati una decina di minuti o poco più quando, dal basso, Barbablù cominciò a gridare, stringendo in mano un coltellaccio: - Il tempo sta per scadere! Scendi tu o salgo io?

E Bianca:
- Un po' di pazienza, manca ancora qualche istante! - Poi, rivolta alla sorella: - Vedi qualcuno?
- Sì, ecco... vedo una gran nube di polvere che si avvicina.
- Sono i nostri fratelli?
- No, purtroppo... è solo un gregge di pecore.

Barbablù, intanto, in fondo alle scale, continuava a urlare.
- Insomma, il quarto d'ora è trascorso! Vuoi proprio che salga io a prenderti?
- Un istante, un istante per finire le mie preghiere! - supplicò Bianca e di nuovo chiese alla sorella se all'orizzonte comparisse qualcosa. 
Questa volta la risposta le allargò il cuore.
- Vedo due cavalieri che galoppano da questa parte, ma sono ancora troppo lontani per distinguere i loro volti. Aspetta... ma sì! Sono proprio i nostri fratelli! Gli farò dei cenni perché si affrettino quanto più possono.
- Sì, sì, altrimenti non mi troveranno viva.

Nel frattempo le urla di Barbablù si erano fatte così forti che la casa tremava dalle fondamenta. La povera Bianca ormai non sapeva più che cosa inventare e scese dabbasso, piangendo e singhiozzando; si gettò ai piedi del marito implorando il suo perdono, giurando che d'ora in poi sarebbe stata la moglie più obbediente e devota del mondo.
Parole al vento.
- Devi morire - sghignazzò Barbablù - come tutte le altre mogli che ti hanno preceduta. - E brandì il coltellaccio.
- Pietà, mio signore, misericordia! Permettimi di raccomandare l'anima a Dio per l'ultima volta!
- No, no e poi no! Per te finisce qui.

Barbablù alzò il coltellaccio. Stava per vibrare un colpo quando proprio in quell'istante si udì bussare violentemente alla porta. Tanto violentemente che il malvagio, sorpreso, rimase con il coltello a mezz'aria. Immediatamente dopo il portone venne abbattuto e irruppero due cavalieri con le spade snudate che si lanciarono addosso a Barbablù. Erano i fratelli di Bianca e Anna, due coraggiosi giovani, uno dragone, l'altro moschettiere, che al momento delle nozze erano lontani da casa.

Barbablù li riconobbe subito, cercò di fuggire, ma venne raggiunto proprio ai piedi della scala e ucciso.

Bianca era così terrorizzata che non aveva la forza di alzarsi per abbracciare i suoi salvatori; furono loro a portarla a braccia in camera.

In seguito si scoprì che Barbablù non aveva parenti, perciò tutte le sue sterminate ricchezze andavano di diritto a Bianca. E la ragazza ne fece buon uso. Ne dette una parte ad Anna in modo che potesse farsi una dote e sposare un bravo giovane che amava da tempo, e un'altra parte per comprare ad ambedue i fratelli un brevetto da capitano. Restavano ancora grandi quantità di monete d'oro, di gioielli, di case e palazzi. Bianca era sempre una donna ricchissima ed era sempre molto bella, nonostante le traversie. Così qualche tempo più tardi sposò un degno gentiluomo, una bravissima persona che le fece dimenticare i momenti terribili vissuti a fianco del primo marito.
