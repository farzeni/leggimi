      Il cavallo e il fiume
      Un cavallino viveva nella stalla con la madre e non era mai uscito di 
      casa, né si era mai allontanato dal suo fianco protettivo.
      Un giorno la madre gli disse: "E' ora che tu esca e che impari a fare 
      piccole commissioni per me. Porta questo sacchetto di grano al mulino!"
      Con il sacco sulla groppa, contento di rendersi utile, il puledro si mise 
      a galoppare verso il mulino.
      Ma dopo un po' incontrò sul suo cammino un fiume gonfio d'acqua che fluiva 
      gorgogliando.
      "Che cosa devo fare? Potrò attraversare?"
      Si fermò incerto sulla riva.
      Non sapeva a chi chiedere consiglio.
      Si guardò intorno e vide un vecchio bue che brucava lì accanto.
      Il cavallino si avvicinò e gli chiese:
      "Zio, posso attraversare il fiume?"
      "Certo, l'acqua non è profonda, mi arriva appena a ginocchio, vai 
      tranquillo".
      Il cavallino si mise a galoppare verso il fiume, ma quando stava proprio 
      sulla riva in procinto di attraversare, uno scoiattolo gli si avvicinò 
      saltellando e gli disse tutto agitato: "Non passare, non passare! È 
      pericoloso, rischi di annegare!"
      "Ma il fiume è così profondo?" Chiese il cavallino confuso.
      "Certo, un amico ieri è annegato" raccontò lo scoiattolo con voce mesta.
      Il cavallino non sapeva più a chi credere e decise di tornare a casa per 
      chiedere consiglio alla madre.
      "Sono tornato perché l'acqua è molto profonda" disse imbarazzato "non 
      posso attraversare il fiume".
      "Sei sicuro? Io penso invece che l'acqua sia poco profonda"replicò la 
      madre.
      "E' quello che mi ha detto il vecchio bue, ma lo scoiattolo insiste nel 
      dire che il fiume è pericoloso e che ieri è annegato un suo amico".
      "Allora l'acqua è profonda o poco profonda? Prova a pensarci con la tua 
      testa".
      "Veramente non ci ho pensato".
      "Figlio mio, non devi ascoltare i consigli senza riflettere con la tua 
      testa. Puoi arrivarci da solo. Il bue è grande e grosso e pensa 
      naturalmente che il fiume sia poco profondo, mentre lo scoiattolo è così 
      piccolo che può annegare anche in una pozzanghera e pensa che sia molto 
      profondo".
      Dopo aver ascoltato le parole della madre, il cavallino si mise a 
      galoppare verso il fiume sicuro di sé. 
      Quando lo scoiattolo lo vide con le zampe ormai dentro il fiume gli gridò:
      "Allora hai deciso di annegare?"
      "Voglio provare ad attraversare".
      E il cavallino scoprì che l'acqua del fiume non era né poco profonda come 
      aveva detto il bue, né troppo profonda come aveva detto lo scoiattolo.
