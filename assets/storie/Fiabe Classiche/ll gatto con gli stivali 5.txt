Il re era sbalordito.
- Ma come, marchese, anche questo magnifico castello è vostro e non mi dicevate niente? E’ 
uno splendore, grandi cortili, belle scuderie, torri altissime!. E chissà com'è l'interno! Voglio 
visitarlo tutto.
Scese dalla carrozza e si avviò verso l'entrata, seguito. dal marchese e dalla principessa che a 
ogni momento che passava era sempre più affascinata da quel giovane tanto bello, tanto 
modesto e tanto ricco!
L'interno del castello era ancor più sontuoso dell'esterno; sale, scaloni, gallerie, tutto quanto 
ammobiliato con lusso, con una gran profusione di oro, argento, sete e broccati. Nel salone al 
primo piano c'era un tavolo lunghissimo apparecchiato con ogni ben di Dio: proprio quel 
giorno l'orco aspettava degli amici orchi a pranzo e cuochi e pasticcieri avevano lavorato ore e 
ore per preparare i piatti più prelibati.
Gli ospiti, gatto compreso, fecero onore al cibo e anche al vino, delizioso. Dopo aver bevuto 
diversi bicchieri il re era profondamente convinto che un giovanotto come il marchese di Ca-
rabas era più unico che raro e, avendo notato come sua figlia se lo divorava con gli occhi, a un 
certo punto disse:
- Caro marchese, che ne direste di diventare mio genero? Io, da parte mia, ne sarei felicissimo.
Il giovanotto non se lo fece ripetere due volte: la principessa era bellissima e lui se n'era 
innamorato a prima vista. Acconsentì con gioia e le nozze vennero celebrate quel giorno 
stesso. Da allora i due sposi vissero nel castello, felici e contenti.
E il gatto?
Il gatto che con tanta astuzia aveva fatto la fortuna del suo padrone, visse lui pure al castello, 
lui pure felice e contento, da gran signore. Di tanto in tanto, per sgranchirsi le zampe e di-
vertirsi un poco, dava la caccia ai topi... ma mangiava alla mensa dei principi!
