
Il Re si rifiutò, in un primo momento, di credere alla maledizione della vecchietta e non ne fece parola con la moglie.
Quando questa, però, al colmo della gioia, gli comunicò che aspettava un bambino, una certa inquietudine si insinuò nel cuore del Sovrano, e aumentava di giorno in giorno, mentre il momento della nascita del Principino si avvicinava sempre più.
E, finalmente, questi venne alla luce: ma, purtroppo, la profezia si dimostrò vera, perché al posto del bimbo roseo e sgambettante che tutti aspettavano, nacque un piccolo serpente, dalla testa piatta e dalla lunga coda.
Dopo i primi momenti di disperazione, il Re e la Regina non si persero d’animo: bambino o serpente che fosse, era sempre il figlio che tanto avevano atteso, ed era sempre un Principe; e come tale andava educato.
Fecero quindi allestire per il piccolo serpente un appartamento speciale, in un’ala remota del palazzo, lontana dagli sguardi indiscreti e lo allevarono con ogni cura.
Ben presto il Principe Serpente dimostrò di possedere un’intelligenza fuori del comune: ebbe allora i migliori maestri di ogni disciplina, e la sua sapienza cresceva di giorno in giorno, insieme alla bontà e alla dolcezza del suo animo.
Il tempo passava e la vita al castello trascorreva abbastanza serenamente, quando, il giorno del suo ventesimo compleanno, il Principe Serpente manifestò all’improvviso, proprio nel mezzo dei festeggiamenti, la sua intenzione di sposarsi.
I due Sovrani si guardarono preoccupati: il loro figliolo pensava ad una serpentella, oppure...
Questi però fugò subito ogni dubbio: intendeva sposare la bellissima figlia del Duca, il cui palazzo sorgeva, al di là di una valle profonda, proprio di fronte al castello del Re.
Pregava quindi suo padre di recarsi al più presto dal Duca per chiedere la mano di sua figlia per lui, il Principe Serpente.
Il Re era costernato.

