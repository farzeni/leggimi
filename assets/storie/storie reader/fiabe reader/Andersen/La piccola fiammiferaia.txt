     La piccola fiammiferaia
      Era la fine dell'anno faceva molto freddo.
      Una povera bambina camminava a piedi nudi per le strade della città.
      La mamma le aveva dato un paio di pantofole, ma erano troppo grandi e la 
      povera piccola le aveva perdute attraversando la strada.
      Un monello si era precipitato e aveva rubato una delle pantofole perdute.
      Egli voleva farne una culla per la bambola della sorella.
      La piccola portava nel suo vecchio grembiule una gran quantità di 
      fiammiferi che doveva vendere. 
      Sfortunatamente c'era in giro poca gente: infatti quasi tutti erano a casa 
      impegnati nei preparativi della festa e la poverina non aveva guadagnato 
      neanche un soldo. 
      Tremante di freddo e spossata, la bambina si sedette nella neve: non osava 
      tornare a casa, poiché sapeva che il padre l'avrebbe picchiata vedendola 
      tornare con tutti i fiammiferi e senza la più piccola moneta.
      Le mani della bambina erano quasi gelate.
      Un pochino di calore avrebbe fatto loro bene! La piccola prese un 
      fiammifero e lo sfregò contro il muro. 
      Una fiammella si accese e nella dolce luce alla bambina parve di essere 
      seduta davanti a una grande stufa!
      Le mani e i piedi cominciavano a riscaldarsi, ma la fiamma durò poco e la 
      stufa scomparve.
      La piccola sfregò il secondo fiammifero e, attraverso il muro di una casa, 
      vide una tavola riccamente preparata.
      In un piatto fumava un'oca arrosto.... All'improvviso, il piatto con l'oca 
      si mise a volare sopra la tavola e la bambina stupefatta, pensò che 
      l'attendeva un delizioso pranzetto. 
      Anche questa volta, il fiammifero si spense enon restò che il muro bianco 
      e freddo.
      La povera piccola accese un terzo fiammifero e all'istante si trovò seduta 
      sotto un magnifico albero di Natale.
      Mille candeline brillavano e immagini variopinte danzavano attorno 
      all'abete.
      Quando la piccola alzò le mani il fiammifero si spense.
      Tutte le candele cominciarono a salire in alto verso il cielo e la piccola 
      fiammiferaia si accorse che non erano che stelle.
      Una di loro tracciò una scia luminosa nel cielo: era una stella cadente.
      La bambina pensò alla nonna che le parlava delle stelle. 
      La nonna era tanto buona! Peccato che non fosse più al mondo.
      Quando la bambina sfregò un altro fiammifero sul muro, apparve una grande 
      luce. In quel momento la piccola vide la nonna tanto dolce e gentile che 
      le sorrideva.
      -Nonna, - escalmò la bambina - portami con te! Quando il fiammifero si 
      spegnerà, so che non sarai più là. Anche tu sparirai come la stufa, l'oca 
      arrosto e l'albero di Natale!
      E per far restare l'immagine della nonna, sfregò uno dopo l'altro i 
      fiammiferi.
      Mai come in quel momento la nonna era stata così bella. 
      La vecchina prese la nipotina in braccio e tutte e due, trasportate da una 
      grande luce, volarono in alto, così in alto dove non c'era fame, freddo né 
      paura.
      Erano con Dio.
