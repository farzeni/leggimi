
I tre Principi partirono, ma, mentre i due maggiori tornarono dopo qualche mese con delle splendide mogli di alto lignaggio, il minore non riusciva a trovare una fanciulla che gli piacesse.
Un giorno, quando ormai il tempo concesso dal vecchio Re stava per scadere, capitò per caso nella valle del Serpente, dove vide Mariettina; la osservò per qualche giorno, e, innamoratosi della sua bellezza e della sua vivacità, chiese al Serpente la sua mano.
Poiché Mariettina si era dichiarata felice di sposare il Principe, si celebrarono le nozze, col fasto che si addiceva alla figlia del Re dei Serpenti.
Al momento della partenza degli sposi, però, il Serpente chiamò in disparte la fanciulla e, porgendole un cofanetto d'oro incastonato di gemme, le parlò con molta serietà:
- Mi dispiace lasciarti, Mariettina, ma spero che sarai sempre felice. Ricordati però che ciò potrà accadere solo se imparerai a vincere i tuoi difetti più gravi. In questi mesi ti ho osservata attentamente ed ho notato che sei impaziente e che spesso cedi alla collera.
Cerca di moderare questi aspetti del tuo carattere. Intanto prendi questo mio dono personale, ma non aprire il cofanetto se non quando sarai arrivata nella tua nuova casa e, durante il viaggio, non voltarti mai indietro.
Mariettina abbracciò il Serpente, dichiarando che avrebbe fatto tesoro dei suoi consigli, e felice ed eccitata salì in carrozza, ansiosa d'incominciare la nuova vita che l'attendeva.
Durante il lungo viaggio, però, non riuscì a frenare la curiosità e, impaziente com'era, aprì, nonostante la proibizione, il cofanetto donatole dal Serpente.
Conteneva dei piccoli oggetti d'oro per il cucito e, mentre Mariettina li osservava ammirata, il ditale le sfuggì di mano, rotolando dietro a lei sul sedile; dimenticando le raccomandazioni del Serpente, si girò di scatto, e all'improvviso la sua testa scomparve e al suo posto crebbe una testa di capra!
Immaginate quale fu il dolore e l'imbarazzo di Mariettina nel presentarsi al Re, il giorno seguente, con una testa di capra.
Questi, però, era un uomo molto saggio e deciso a superare con equilibrio ogni situazione difficile. Decise quindi, come se nulla fosse, di far affrontare alle sue nuore alcune prove, per stabilire quale delle tre sarebbe stata la nuova Regina.
La prima prova consisteva nell'allevare un cagnolino di poche settimane: ad ognuna delle Principesse venne affidata una cestina contenente un buffo, tenero cucciolo.
Dopo due mesi avrebbero dovuto riportarlo alla reggia, perfettamente addestrato.
