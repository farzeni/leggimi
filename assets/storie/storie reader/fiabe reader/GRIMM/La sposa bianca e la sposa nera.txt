Favola Fratelli Grimm: la sposa bianca e la sposa nera
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      La sposa bianca e la sposa nera
      Una Favola dei Fratelli Grimm.
      La sposa bianca e la sposa nera
      Jachob Grimm - Wilhelm Grimm
      Un giorno il Signore scese sulla terra, prese l'aspetto di un povero 
      viandante e si incamminò lungo una delle tante strade del mondo. Passò 
      vicino a un prato dove una donna e sua figlia falciavano l'erba, mentre 
      poco lontano la figliastra la raccoglieva con il rastrello.
      - Potreste indicarmi la strada che porta al villaggio?- chiese il Signore 
      per mettere alla prova il cuore delle due donne.
      - La strada per il villaggio! Indovinala, grullo!- rispose la madre 
      ridendo.
      - Gettate per aria il cappello e guardate dove cade: quella è la direzione 
      giusta - rincarò la figlia. 
      Allora il Signore le guardò severamente e, puntando l'indice verso di loro 
      disse:
      - Possiate diventare nere e brutte come è nera e brutta la vostra anima. 
      Subito le due donne divennero orribili e nere come il carbone, ma la 
      figliastra, che intanto si era avvicinata, ebbe compassione del povero 
      vecchio e gli propose: 
      - Buon uomo, venite: vi accompagnerò io. 
      Il viandante la seguì e, giunto nei pressi del villaggio, si fermò e disse 
      :
      - Io sono il Signore, e voglio ricompensare la tua buona azione: chiedi 
      tre cose e le avrai -.
      La buona fanciulla restò pensierosa un momento.
      - Vorrei essere bianca e bella come il sole. - confessò
      - Cosi sia - mormorò il Signore; e subito la ragazza divenne una bellezza 
      abbagliante ed ebbe la pelle bianca come la neve.
      - Vorrei avere in tasca un borsellino sempre pieno di denaro - continuò .
      - Così sia. Ma cerca, ora, di non dimenticare la caso più importante. 
      Talvolta la bellezza e ricchezza portano sventura.
      - Vorrei raggiungere la salvezza eterna - balbettò la fanciulla confusa, e 
      il Signore per la terza volta:
      - Così sia - Poi sparì.
      La sventura che la bellezza può portare seco incominciò subito per la 
      ragazza; infatti, non appena tornò al campo, vi trovò la matrigna e la 
      sorellastra che si guardavano sbigottite, imprecando, perché erano 
      diventate nere e brutte come tizzoni d'inverno. Vedendo lei così bella e 
      così bianca schiattarono di rabbia e incominciarono subito a coprirla di 
      male parole, poi decisero di tenerla sempre chiusa in casa affinché 
      nessuno la vedesse e di farle sbrigare i lavori più faticosi, nella 
      speranza che, col tempo, tanta bellezza finisse con l'avvizzire. Da allora 
      la ragazza non poté più uscire di casa e sgobbava dalla mattina alla sera 
      lavorando per quattro: ma nonostante le fatiche sembrava diventare ogni 
      giorno più bella.
      Ella aveva un fratello che si chiamava Reginaldo ed era cocchiere alla 
      corte del re. Il giovane veniva a trovarla ogni tanto, perché le voleva 
      molto bene. Un giorno prese la tela e i pennelli e le fece un ritratto, 
      poi lo portò a palazzo reale e lo collocò nella sua cameretta. Quando era 
      libero dal lavoro, andava lassù per contemplare la radiosa immagine e gli 
      sembrava di avere vicino la sorella.
      Gli altri servi, incuriositi, vollero sapere che cosa il cocchiere 
      custodisse nella sua stanza, e quando videro il bellissimo ritratto ne 
      parlarono al re. 
      - Sire, il vostro cocchiere tiene in camera sua il ritratto di una fata o 
      di una principessa di una bellezza straordinaria. 
      Allora il re chiamò Reginaldo e gli ordinò di mostrargli quel ritratto, 
      poi esclamò:
      - Ecco la fanciulla che vorrei sposare. Ma chi è?
      - E' mia sorella - rispose il cocchiere - non è una principessa e non ha 
      sangue reale nelle vene.
      - Eppure soltanto lei è degna di diventare regina - affermò il sovrano che 
      se ne era subito innamorato - Prepara il cocchio reale e va a prendere tua 
      sorella. Le porterai in dono un abito tessuto di fili d'oro e un diadema 
      di perle.
      Reginaldo, felice, ubbidì, e poco dopo arrivò a casa e consegnò alla 
      sorella l'abito e il diadema.
      - Indossali subito - esortò - Poi vieni con me al palazzo perché il re 
      vuole sposarti. 
      La buona fanciulla corse a vestirsi, ma la sorellastra divenne livida di 
      rabbia.
      - Vedi che fortuna ha lei! - gridò rivolta alla madre - Diventerà regina . 
      E io? - E incominciò a piangere lacrime di dispetto. 
      La madre che era anche un po' strega, la consolò : 
      - Lascia fare a me. Ti assicuro che non sposerà mai il re. 
      E subito con le sue arti magiche annebbio la vista del cocchiere affinché 
      non distinguesse più una persona dall'altra e fece diventare la buona 
      fanciulla sorda da un orecchio. 
      Poi tutte e tre salirono nel cocchio e Reginaldo guidò i cavalli verso la 
      reggia. Lungo la strada incominciò a cantare:
      " Copri, copri, sorellina, quel vestito da regina, che tu giunga al tuo 
      signore bianca e bella come un fiore ".
      La giovinetta non capì, perché era sorda da un orecchio, e chiese alla 
      matrigna : 
      - Che cosa dice, mio fratello? 
      - Dice di levarti l'abito d'oro e di regalarlo a tua sorella.
      La fanciulla fu meravigliata, ma ubbidì subito ; indossò il modesto 
      vestito da casa della sorellastra che si mise indosso il sontuoso abito di 
      fili d'oro. Poco dopo il cocchiere ricominciò :
      " Copri , copri, sorellina, quel vestito da regina, che giunga al tuo 
      signore bianca e bella come un fiore " 
      - Che cosa dice, mio fratello? - chiese di nuovo la giovinetta alla 
      matrigna.
      - Vuole che tu dia a tua sorella il diadema di perle - le rispose, e la 
      ragazza ubbidì. 
      Infine passarono sopra un fiume vorticoso, il cocchiere ripeté le solite 
      parole. 
      - Tuo fratello desidera che tu ti affacci allo sportello - spiegò la 
      matrigna. La ragazza si affacciò e subito madre e figlia l'afferrarono e 
      la gettarono di sotto.
      Ella scomparve nell'acqua, si trasformò in un'anatrella bianca e si 
      allontanò nuotando.
      Rimaste sole, la matrigna coprì la figlia con un fitto velo, poi 
      proseguirono il viaggio. Non appena il cocchio entro nel cortile della 
      reggia, il re che aspettava ansioso, corse a incontrare la sua promessa 
      sposa e la pregò di togliersi il velo ; ma non appena vide quell'orribile 
      ceffo nero come il carbone si rivolse sdegnato al cocchiere:
      - Ti sei fatto beffe di me! - gridò ; e comandò alle guardie di gettare 
      Reginaldo in prigione. 
      Ma la strega con le sue arti magiche offuscò anche la vista del re. Il 
      quale non riuscì più a vedere bene in faccia la brutta ragazza e non ebbe 
      il coraggio di rispedirla a casa sua. L'accolse alla reggia assieme alla 
      madre, ma da quel giorno divenne triste e pensieroso.
      Sotto le finestre della cucina del castello scorreva un ruscello dove i 
      cuochi attingevano l'acqua. Un giorno uno sguattero che voleva prenderne 
      un po' per lavare i piatti, vide avvicinarsi alla sponda un'anatrella che 
      gli domandò :
      - Dov'è mio fratello Reginaldo? 
      Sbigottito, rispose che il cocchiere era in prigione, e l'anatrella chiese 
      ancora: 
      - Dov'è la sposa nera? 
      - A palazzo, vicino al re - rispose il servo. L'anatrella si mise a 
      piangere, poi si allontanò. Ritornò il giorno dopo, e l'altro ancora , 
      fino a quando lo sguattero si decise a raccontare tutto al re.
      Allora il re prese la spada e si appostò vicino al ruscello; quando vide 
      arrivare l'anatrella le taglio la testa.
      Subito apparve una fanciulla bella come il sole, bianca come la neve, 
      proprio quella del ritratto.
      Tutto fu spiegato, naturalmente: Reginaldo uscì di prigione, dove invece 
      entrarono la malvagia matrigna e la figliastra; il re mise l'anello al 
      dito della sua sposa bianca, e fu felice per sempre con lei. 
      dei fratelli Grimm
      Favole e fiabe dei Fratelli Grimm


da colorare
Privacy - Pubblicità - Contattaci
