POMO E SCORZA
C'era una volta, in un paese lontano, una Regina famosa per la sua bellezza, ma anche per la sua infelicità.
Benché fosse amata dal Re e dai suoi sudditi, dentro di sé sentiva un vuoto incolmabile: non aveva bambini.
Un bel giorno, però, mentre passeggiava nei giardini del castello, si imbatté in una strana vecchina, che le si accostò dicendo:
- Bella Regina, fatemi, Vi prego, la carità.
La Regina, scossa dai suoi tristi pensieri, le diede una moneta d'oro.
- Vi ringrazio, ma ditemi: perché Voi, così ricca, così bella e così potente, avete negli occhi un'ombra di tristezza?
- Perché - rispose la Regina - io, che possiedo tutto, non ho quello che molte donne del mio popolo hanno: un bambino.
A queste parole la vecchietta si avvicinò ancor più alla Regina e le sussurrò con aria misteriosa:
- Vedete quest'albero di mele? Date ordine alla Vostra cameriera di portarvene una e mangiatela. Il Vostro desiderio sarà esaudito.
Benché perplessa ed incredula, la Regina era tanto ansiosa di veder realizzato il proprio sogno, che si affrettò a dare gli ordini necessari e di lì a poco le fu recato un piatto d'argento, su cui troneggiavano due splendide mele.
E, mentre lei mangiava gli spicchi che la cameriera le porgeva, quest'ultima mangiava le bucce.
- Perché mangi le bucce? Prendi uno spicchio anche tu! - protestò la Regina.
- No, grazie, Maestà, - ribatté la giovane donna - io preferisco il sapore un po' acidulo delle bucce.
E fu così che, qualche tempo dopo, al castello nacquero due bambini: uno, figlio della Regina, aveva la carnagione chiara come la polpa della mela e fu chiamato per questo Pomo; l'altro, figlio della cameriera, era roseo come la buccia e gli venne dato il nome di Scorza.

