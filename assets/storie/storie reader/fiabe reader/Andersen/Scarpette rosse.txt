 Scarpette rosse
      C'era una volta una povera orfana che non aveva scarpe.
      La bimba conservava tutti gli stracci che riusciva a trovare finchè un bel 
      giorno riuscì a confezionarsi un paio di scarpette rosse. Erano rozze, ma 
      le piacevano. La facevano sentire ricca nonostante trascorresse, fino a 
      sera inoltrata, le sue giornate a cercare cibo nei boschi.
      Un giorno, mentre percorreva faticosamente una strada, vestita dei suoi 
      stracci e con le scarpette rosse ai piedi, una carrozza dorata le si fermò 
      accanto.
      La vecchia signora che la occupava le disse che l'avrebbe portata a casa 
      con sé e l'avrebbe trattata come una sua figlioletta.
      Così andarono nella dimora della vecchia signora ricca, e là furono lavati 
      e pettinati i capelli della bambina. Le furono dati biancheria fine, un 
      bell'abito di lana e calze bianche e lucide scarpe nere.
      Quando la bambina chiese dei suoi vecchi abiti, e in particolare delle 
      scarpette rosse, la vecchia le rispose che, sudici e ridicoli com'erano, 
      li aveva gettati nel fuoco. 
      La bimba era molto triste perché quelle umili scarpette rosse che aveva 
      fatto con le proprie mani le avevano dato la più grande felicità. Ora era 
      costretta a stare sempre ferma e tranquilla, a parlare senza saltellare e 
      soltanto se interrogata.
      Un fuoco segreto le si accese nel cuore e continuò a desiderare più di 
      ogni altra cosa le sue vecchie scarpette rosse.
      Poiché la bambina era abbastanza grande da ricevere la cresima, la vecchia 
      signora la portò da un vecchio calzolaio zoppo, per acquistare una paio di 
      scarpe speciali per l'occasione.
      In vetrina facevano bella mostra di sé un paio di scarpe rosse 
      confezionate con la pelle più morbida che si possa trovare.
      La bimba, spinta dal suo cuore affamato, subito le scelse.
      La vecchia signora ci vedeva così male che non si accorse del colore e 
      glie le comprò. Il vecchio calzolaio strizzò l'occhio alla piccola e le 
      incartò le scarpe.
      Il giorno dopo, in chiesa, tutti rimasero sorpresi da quelle scarpe rosse 
      che brillavano come mele lustrate, come cuori, come prugne ben lavate. Ma 
      alla bimba piacevano sempre di più. 
      In giornata la vecchia signora venne a sapere delle scarpette rosse della 
      sua pupilla.
      "Non mettere mai più quelle scarpe" le ordinò minacciosa.
      Ma la domenica dopo la bambina non potè fare a meno di mettersi le 
      scarpette rosse, e poi si avviò alla chiesa con la vecchia signora. Sulla 
      porta della chiesa c'era un vecchio soldato con il braccio al collo. 
      S'inchinò, chiese il permesso di spolverare le scarpe e toccò le suole 
      cantando una canzoncina che le fece venire il solletico ai piedi.
      "Ricordati di restare per il ballo" e le strizzò l'occhio.
      Anche questa volta tutti guardarono con sospetto le scarpette rosse della 
      bambina.
      Ma a lei piacevano tanto quelle scarpe lucenti, rosse come lamponi, come 
      melagrane, che non riusciva a pensare ad altro. Era tutta intenta a girare 
      e rigirare i piedini, tanto che si dimenticò di cantare.
      Quando uscirono dalla chiesa, il vecchio soldato esclamò:
      "Che belle scarpette da ballo!".
      A quelle parole la bambina prese a piroettare e non riuscì più a fermarsi, 
      tanto che parve avesse perduto completamente il controllo di sé. Danzò una 
      gavotta e poi una csarda e poi un valzer, volteggiando attraverso i campi.
      Il cocchiere della vecchia signora si lanciò all'inseguimento della 
      bambina, la prese e la riportò nella carrozza, ma i piedini che 
      indossavano le scarpette rosse continuavano a piroettare nell'aria. Quando 
      riuscirono a togliergliele, finalmente i piedi della bambina si 
quietarono.
      Di ritorno a casa, la vecchia signora lanciò le scarpette rosse su uno 
      scaffale altissimo e ordinò alla bambina di non toccarle mai più. Ma lei 
      non riusciva a fare a meno di guardarle e desiderarle. Per lei erano 
      ancora la cosa più bella che si trovasse sulla faccia della terra.
      Poco tempo dopo, mentre la signora era malata, la bambina strisciò nella 
      stanza in cui si trovavano le scarpette rosse. Le guardò, là in alto sullo 
      scaffale, le contemplò, e la contemplazione si trasformò in potente 
      desiderio, tanto che la bambina prese le scarpe dallo scaffale e subito se 
      le infilò, pensando che non sarebbe accaduto nulla di male.
      Ma non appena le ebbe ai piedi subito si sentì sopraffatta dal desiderio 
      di danzare. 
      Danzò uscendo dalla stanza, e poi lungo le scale, prima una gavotta, poi 
      un csarda e poi un valzer vertiginoso. La bambina era in estasi, e si 
      accorse di essere nei guai solo quando volle girare a sinistra e le scarpe 
      la costrinsero a girare a destra, e volle danzare in tondo e quelle la 
      obbligarono a proseguire. E poi la portarono giù per la strada, attraverso 
      i campi melmosi e nella foresta scura.
      Appoggiato a un albero c'era il vecchio soldato dalla barba rossiccia, con 
      il braccio al collo.
      "Oh che belle scarpette da ballo!" esclamò.
      Terrorizzata, la bambina cercò di sfilarsi le scarpe, ma più tirava e più 
      quelle aderivano ai piedi.
      E così danzò e danzò sulle più alte colline e attraverso le valli, sotto 
      la pioggia e sotto la neve e sotto la luce abbagliante del sole. Danzò 
      nelle notti più nere e all'alba, danzò fino al tramonto. Ma era terribile: 
      per lei non esisteva riposo. Danzò in un cimitero e là uno spirito 
      pronunciò queste parole: 
      "Danzerai con le tue scarpette rosse fino a che non diventerai come un 
      fantasma, uno spettro, finchè la pelle non penderà sulle ossa, finchè di 
      te non resteranno che visceri danzanti. Danzerai di porta in porta per 
      tutti i villaggi, e busserai tre volte a ogni porta, e quando la gente ti 
      vedrà, temerà per la sua vita". 
      La bambina chiese pietà, ma prima che potesse insistere le scarpette rosse 
      la trascinarono via.
      Danzò sui rovi, attraverso le correnti, sulle siepi, e danzando danzando 
      arrivò a casa, e c'erano persone in lutto. La vecchia signora era morta.
      Ma lei continuava a danzare.
      Entrò danzando nella foresta dove viveva il boia della città. E la mannaia 
      appesa al muro prese a tremare sentendola avvicinare.
      "Per favore" pregò il boia mentre danzava sulla sua porta, "Per favore mi 
      tagli le scarpe per liberarmi da questo tremendo fato".
      E con la mannaia il boia tagliò le cinghie delle scarpette rosse. Ma 
      queste le restavano ai piedi.
      E lei lo pregò di tagliarle i piedi, perché così la sua vita non valeva 
      nulla. Il boia allora le tagliò i piedi.
      E le scarpette rosse con i piedi continuarono a danzare attraverso la 
      foresta e sulla collina e oltre, fino a sparire alla vista.
      E ora la bambina era una povera storpia, e doveva farsi strada nel mondo 
      andando a servizio da estranei, e mai più desiderò delle scarpette rosse.
