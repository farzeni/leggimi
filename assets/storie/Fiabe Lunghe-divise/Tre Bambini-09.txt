
Di lì a pochi giorni la festa ebbe luogo e le istruzioni del Re furono eseguite a puntino.
Al momento di dare inizio al pranzo il Re si alzò in piedi e, rivolto ai numerosi ospiti, disse:
- Permettete, amici cari, che per prima cosa io vi presenti una persona da me tanto amata e che credevo perduta.
Batté le mani e subito nel vano della porta apparve la Regina, al braccio del vecchio servitore che l’aveva salvata e tenuta nascosta per tanti anni nella torre solitaria.
Era pallida per la lunga reclusione ma più bella che mai, e con incedere regale andò a sedersi alla destra del Re.
Gli ospiti erano sbigottiti, perché conoscevano la vicenda accaduta tanto tempo prima.
- Ecco la mia sposa - continuò il Re - mi avevano fatto credere che mi avesse ingannato, ed io la feci condannare a morte, ma, per fortuna, un fedele servitore, venuto a conoscenza dell’intrigo, sventò quel piano criminoso. Ed ora ella è di nuovo, finalmente, al mio fianco.
Subito scoppiò un applauso, ma il Re, con un gesto della mano, chiese il silenzio.
- La mia felicità è ancora più grande - proseguì - perché oggi posso riabbracciare i miei figli, i tre splendidi bambini che lei mi aveva donato, mentre mi era stato riferito che erano nati tre brutti cagnolini.
Batté nuovamente le mani e nella sala entrarono i tre fanciulli.
Vestiti di bianco, con i capelli d’oro sciolti sulle spalle e la stella che luccicava sulle loro fronti, recando in mano il Pomo Che Suona, l’Acqua Che Balla e l’Uccellin Bel Verde, andarono a sedersi alla sinistra del Re.
Il tripudio era generale. Il Re però si rabbuiò e la sua voce si fece terribile.
- In quanto alla donna che credevo mi fosse devota e che mi ha invece ingannato, ferendomi negli affetti più cari... che sia condannata a morte!
Il silenzio piombò sulla sala. Tutti guardavano la cattiva cugina, pallida di paura e di disperazione. Ma a questo punto si udì, per la prima volta, la voce dolce della Regina, che chiedeva pietà per la colpevole.
- Vi prego, mio Signore, nulla deve offuscare la gioia di questo momento! Perdonatela, e mandatela lontano da qui, in modo che non possa più fare del male.
Il Re accondiscese e da quel giorno tutti vissero sereni; anche i mugnai si stabilirono a corte, perché il Re sapeva di dovere a loro e al vecchio servitore la salvezza dei suoi figli e della sua sposa, e la propria felicità.