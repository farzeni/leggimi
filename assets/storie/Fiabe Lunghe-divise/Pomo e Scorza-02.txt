
I due bambini crebbero come fratelli, legati da un affetto profondo.
Conducevano la stessa vita, ricevevano la stessa educazione e venivano trattati da tutti allo stesso modo, tanto che nessuno sembrava ricordare la diversità delle loro origini.
Quando però raggiunsero la maggiore età, a Pomo, quale erede al trono, venne ricordato il dovere di continuare la dinastia; fu chiesta perciò la mano di una Principessa, figlia del Re del paese vicino, e venne fissata la data delle nozze.
Poiché immaginavano che la loro vita sarebbe cambiata e non avrebbero più avuto molto tempo da trascorrere insieme, Pomo e Scorza decisero di fare, prima del matrimonio, un'ultima scorribanda: lasciarono il castello, e, senza seguito di scudieri, si inoltrarono nel bosco.
Lanciarono i cavalli al galoppo e per molte ore godettero appieno della libertà e della reciproca compagnia.
Ad un tratto scoppiò un terribile temporale: il sole scomparve dietro grosse nubi, il vento sibilava minaccioso tra gli alberi, e tutta la foresta, percossa da una pioggia sferzante, piombò nell'oscurità.
I due giovani si resero conto di aver perduto la via di casa e di dover trovare un riparo per la notte. Solo dopo molto girovagare tra gli alberi, apparve loro una luce.
Vi si diressero, pieni di speranza, e si trovarono davanti un palazzo illuminato, che non avevano mai visto prima.
Sebbene le porte fossero aperte e le stanze illuminate, il palazzo e le adiacenti scuderie erano deserti.
Dopo aver rifocillato i cavalli, Pomo e Scorza si inoltrarono nelle sale, sempre chiamando a gran voce; ma non si vedeva nessuno.
Nel salone principale li attendeva però una sorpresa: fra specchi e argenti scintillanti era apparecchiato un tavolo, su cui si trovavano dodici appetitose pietanze.
- Guarda, Pomo, che strano! - esclamò Scorza - La casa è deserta, eppure queste vivande sono calde.
Pomo aggiunse:
- Ed hanno anche un aspetto molto invitante, ed io muoio di fame. Pensi sarebbe molto scorretto se mangiassimo qualche cosa? Poi all'arrivo del proprietario, ci scuseremo per la nostra sfacciataggine.
E fu così che i due giovani divorarono senza ritegno le dodici portate. E poiché, placata la fame, la stanchezza si faceva ancor più sentire e non era ancora comparso nessuno, decisero di andare a dormire, a turno, in una delle molte camere del palazzo. Tirarono a sorte e Scorza si coricò per primo; Pomo rimase sveglio per accogliere il fantomatico proprietario del castello, qualora si fosse presentato, ma, dopo alcune ore di silenzio, reclamò il proprio turno di riposo e s'addormentò immediatamente.
Scorza prese a girovagare per le stanze deserte; all'improvviso udì delle voci:
- Chi ha mangiato le dodici pietanze?
- Pomo e Scorza!
- Bene, quando domattina si accingeranno a partire, un cagnolino si avvicinerà furtivamente al cavallo di Pomo e lo morderà, ferendolo a morte...
