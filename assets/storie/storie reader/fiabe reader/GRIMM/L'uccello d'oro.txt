L'uccello d'oro
    
      C'era una volta un re che abitava in una reggia circondata da un 
      bellissimo giardino. In quel giardino cresceva un albero fatato, il quale 
      a ogni estate si caricava di mele tutte d'oro massiccio. Il re era così 
      geloso di quel tesoro, che pretendeva che ogni giorno il suo ciambellano 
      contasse le mele per essere sicuro che nemmeno un frutto fosse stato 
      rubato durante la notte.
      Immaginarsi come rimase male il mattino in cui seppe che mancava una mela! 
      Incollerito, pregò il suo figliolo maggiore di montare la guardia durante 
      la notte, e il principe ubbidì.
      Si munì di arco e frecce e andò a sedersi ai piedi dell'albero; ma verso 
      mezzanotte fu colto da un gran sonno e quasi senza avvedersene si assopì. 
      Quando riaperse gli occhi al mattino, si accorse che mancava un'altra 
mela.
      Il re, molto contrariato, pregò allora il figlio secondogenito di vegliare 
      presso l'albero. Ma anche questo principe si addormentò e al mattino dopo 
      mancava una terza mela.
      Allora l'ultimo figlio si offerse di fare la guardia all'albero, ma il re 
      si dimostrò molto perplesso, perché giudicava poco intelligente questo 
      figlio minore. Tuttavia acconsentì, e il giovane principe andò a sedersi 
      in giardino, ai piedi dell'albero. Verso mezzanotte si sentì preso da un 
      gran sonno, ma incominciò a darsi dei pizzicotti per rimanere sveglio. 
      Così poté vedere un uccello meraviglioso, dalle piume tutte d'oro, che 
      stava volando via con una mela nel becco. Subito incoccò la freccia 
      all'arco e la scagliò; ma non riuscì a colpire l'uccello, il quale 
      perdette soltanto una penna e sparì. Il principe rientrò nella reggia con 
      quella penna e la mostro al re, che radunò i ministri affinché 
      l'esaminassero tutti insieme. 
      - Questa penna vale un regno - decretarono i ministri .
      Ma il re commentò:- In questo caso voglio l'uccello tutto intero; una 
      penna sola non mi serve. 
      Il figlio maggiore si offerse di andare in cerca dell'uccello, e, ottenuto 
      il permesso e un bel cavallo, subito si mise in viaggio. Cammina cammina, 
      giunse in una foresta dove improvvisamente gli apparve una volpe dal pelo 
      rosso. Subito tirò l'arco giù dalla spalla, ma la volpe gridò: 
      - Non uccidermi, e in compenso ti darò un buon consiglio; so che vai alla 
      ricerca dell'uccello d'oro: ascoltami: stasera arriverai a un villaggio 
      dove vedrai due locande. Una sarà tutta illuminata e piena di gente; 
      l'altra ti apparirà buia e misera, ma tu sii saggio e scegli quest'ultima: 
      altrimenti te ne pentirai.
      " Una volpe che osa darmi dei consigli!" pensò il giovane sdegnosamente; e 
      subito le lanciò contro una freccia, ma non riuscì a colpirla. Verso sera 
      il principe giunse davvero al villaggio e vide le due locande: una 
      illuminata e l'altra silenziosa e buia. " Perché dovrei andare in quella 
      brutta stamberga?" pensò il giovane; e subito si diresse verso l'albergo 
      pieno di luce dove trovò allegra compagnia; incominciò a mangiare, a bere 
      e a giocare ai dadi, e dimenticò l'uccello d'oro e tutto il resto.
      Vedendo che non tornava, il re mandò alla sua ricerca il secondo figliolo. 
      Anche lui incontrò la volpe che gli diede lo stesso consiglio; anche lui 
      disubbidì ed entro nella locanda chiassosa e illuminata dove trovò il 
      fratello e molti nuovi amici; anche lui incominciò a bere e a giocare e 
      presto dimenticò tutto quando. 
      Non restava che il terzo figlio, il quale si offerse di partire alla 
      ricerca degli altri due, ma il padre esitava: 
      - Se si sono smarriti i tuoi fratelli così intelligenti, come riuscirai a 
      cavartela tu, il meno sveglio di tutti?- borbottava. 
      Ma il ragazzo tanto disse e tanto fece che finalmente il re lo lasciò 
      partire.
      Cammina cammina, anche lui trovò la volpe rossa seduta al margine della 
      foresta, ma nemmeno per un attimo pensò di ucciderla. Ricevette da lei il 
      medesimo consiglio, e, poiché era umile e non considerava con disprezzo le 
      parole di nessuno, ubbidì e andò dritto filato alla locanda buia.
      Al mattino dopo, uscendo dal villaggio, incontrò ancora la volpe che gli 
      disse:
      - Tra non molto arriverai a un castello dove vedrai molti soldati 
      addormentati. Passa in mezzo a loro senza paura, attraversa tutte le 
      stanze: nell'ultima troverai l'uccello d'oro chiuso in una gabbia di 
      legno. Prendilo e portalo via, ma non toccare l'altra gabbia che vedrai, 
      tutta d'oro massiccio! E ora monta sulla mia coda. 
      Incominciarono a viaggiare con la velocità del vento e in un baleno furono 
      davanti al castello. Il giovane entrò, passò di sala in sala, fino a 
      quando giunse nell'ultima e vide le tre mele d'oro e l'uccello d'oro 
      chiuso in una gabbia di legno.
      Accanto ve n'era un'altra d'oro massiccio. " Perché dovrei lasciare questo 
      magnifico uccello in quella gabbia sudicia e rozza? " pensò il giovane, e 
      mise l'uccello nella gabbia d'oro, ma subito l'animale lanciò uno strido 
      tanto acuto che i soldati si svegliarono, afferrarono il giovane e lo 
      condussero davanti al re. 
      - Meriteresti la morte - disse il re - tuttavia ti perdonerò e ti regalerò 
      l'uccello d'oro se mi porterai il cavallo d'oro che galoppa più veloce del 
      vento.
      Il giovane si considerò fortunato, ringrazio il re e uscì dal castello; ma 
      non sapeva quale direzione dovesse prendere. 
      Per fortuna, dopo aver fatto pochi passi, incontrò la sua amica volpe.
      - Meriteresti che ti abbandonassi - disse la volpe- ma ti voglio bene e ti 
      aiuterò ancora. Sali sulla mia coda e io ti porterò fino al castello dove 
      vive il cavallo d'oro. Nella sua scuderia vedrai molti garzoni 
      addormentati, i quali non si sveglieranno. Troverai anche due selle: una 
      d'oro, e una di cuoio; sella il cavallo con quest'ultima e non toccare 
      quella d'oro.
      Il giovane promise di ubbidire; salì sulla coda della volpe e viaggiarono 
      veloci come il vento; giunto al castello il principe entrò e vide il 
      cavallo d'oro; ma al momento di sellarlo non seppe resistere alla 
      tentazione, e gli mise sulla groppa la sella d'oro. Immediatamente il 
      cavallo lanciò un alto nitrito, i garzoni si svegliarono, afferrarono il 
      principe e lo condussero davanti al re. 
      - Dovrei tagliarti la testa- gli disse il re. - Ma ti perdonerò e ti darò 
      anche il cavallo , se mi porterai la principessa del castello d'oro -
      Uscito, il giovane incontrò di nuovo la volpe :
      - Sei proprio disubbidiente ! - esclamò l'animale.- Doveri lasciarti alle 
      tue disgrazie, ma ti voglio bene e ti aiuterò. Quando arriverai al 
      castello d'oro ti nasconderai nel giardino e aspetterai che venga buio, 
      perché è soltanto di notte che la principessa va a fare il bagno. Non 
      appena uscirà di casa l'avvicinerai e le darai un bacio. Ella verrà con 
      te...Ma non permettere che vada a salutare i suoi genitori, prima di 
      partire, altrimenti avrai di che pentirti.
      Protese la coda e il giovane montò a cavalcioni: e prima di sera erano 
      giunti al castello d'oro. Il principe si nascose nel giardino e aspetto 
      fino a mezzanotte; a quell'ora il portone del castello si aperse e la 
      principessa uscì.
      Era bella come un angelo; il giovane le si avvicinò e le baciò sulla 
      guancia. La fanciulla gli sorrise e disse:
      - Verrò dove tu vorrai, ma lasciami salutare i miei genitori. 
      Il principe, che ricordava le raccomandazioni della volpe, rispose di no, 
      di no, ma la fanciulla lo pregava a mani giunte, e si inginocchiò ai suoi 
      piedi piangendo.
      Vedendola così angosciata egli non seppe più resistere e finalmente 
      acconsentì. Ma la principessa era appena entrata nella camera di suo padre 
      che il re si risvegliò, chiamò le guardie e fece arrestare il giovanotto.
      - Meriti la morte - gli disse. - Tuttavia ti perdonerò se toglierai quella 
      montagna che sorge davanti alle mie finestre. Ma devi far questo entro 
      otto giorni. Se avrai eseguito quando ti chiedo, a nono giorno sarai 
      libero, e ti darò anche mia figlia in moglie, altrimenti ti faro tagliare 
      la testa.
      Il principe non aveva la minima speranza di riuscire quell'impresa; 
      tuttavia prese un badile e incominciò a spalare la terra. Lavorava giorno 
      e notte, ma al termine dell'ottavo giorno la montagna sembrava più alta di 
      prima.
      Allora sedette a terra sconsolato. In quel momento gli apparve la volpe.
      - Non meriti che io ti aiuti ancora - gli disse la buona bestia - Ma non 
      posso dimenticare che tu non hai teso il tuo arco contro di me, quando mi 
      hai incontrato al limite della foresta, come invece hanno fatto i tuoi 
      fratelli. Riposati e dormi: al resto penserò io.
      Il giovane si addormentò subito, e quando aperse gli occhi al mattino vide 
      che la montagna era sparita. Felice corse dal re ad annunciargli che il 
      lavoro era compiuto, e questi permise al giovane e alla figlia di partire. 
      Salirono insieme in groppa a un cavallo, erano in viaggio da poco, quando 
      si accorsero che la volpe galoppava a loro fianco.
      - Hai avuto il premio più bello - disse l'animale, - ma devi conquistare 
      anche il cavallo d'oro che appartiene alla principessa.
      - Come posso impadronirmene?
      - Conduci la principessa davanti al re che ti aveva mandato al castello 
      d'oro ed egli ti consegnerà il cavallo. Monta in sella, poi saluta i 
      presenti stringendo a tutti la mano: ma lascia la principessa per ultima. 
      Quando avrai nella tua la mano di lei, tirala in groppa e sprona. Nessuno 
      potrà raggiungervi perché il cavallo galoppa come il vento.
      Il principe ubbidì: giunse al castello del re e fece tutto quando la volpe 
      gli aveva suggerito. Poco dopo i due principi erano di nuovo in viaggio in 
      groppa al cavallo d'oro. A un tratto si accorsero che la volpe galoppava 
      ancora al loro fianco.
      - Adesso devi prendere anche l'uccello d'oro - disse . - Quando giungerai 
      al castello di quel re, nascondi la principessa in un boschetto vicino, 
      poi entra nel cortile. Il re ti farà consegnare la gabbia, e allora 
      sprona: nessuno ti raggiungerà più.
      Il giovane fece come la volpe gli aveva detto, e poco dopo i principi 
      volavano come il vento sul cavallo d'oro e la volpe galoppava al loro 
      fianco. 
      - Adesso dovresti ricompensarmi per l'aiuto che ti ho dato - esclamò. 
      - Farò tutto ciò che vorrai !- disse il principe pieno di riconoscenza.
      - Ebbene, voglio che tu mi uccida e che mi tagli la testa e le zampe.
      - Non lo farò mai!
      - In questo caso dovrò lasciarti - commentò la volpe, ma prima voglio 
      darti un ultimo consiglio: non comperare carne da patibolo, e non sederti 
      sull'orlo di un pozzo - Quindi sparì.
      Il giovane scosse la testa: 
      - Che strano consiglio! - esclamò. - Perché mai dovrei comprare carne da 
      patibolo? E non capisco nemmeno perché dovrei sedermi sull'orlo di un 
      pozzo!
      Continuarono a galoppare e finalmente giunsero al villaggio che il 
      principe aveva già attraversato e dove i suoi fratelli erano rimasti a 
      bere e a giocare. Giunti nella piazza principale videro che vi era stato 
      eretto un patibolo, e che un corteo si stava avvicinando per accompagnare 
      alla morte due condannati. 
      Con orrore il giovane riconobbe che si trattava dei suoi fratelli i quali, 
      sperperato tutto il loro denaro, avevano commesso diversi furti per 
      procurarsene dell'altro. 
      - E' possibile perdonarli e liberarli? - chiese al giudice.
      - Si, se voi risarcite il danno pagando per loro. 
      Senza esitare il giovane consegnò al giudice tutto il denaro che possedeva 
      e i due fratelli furono liberati. Ripresero tutti insieme e poco dopo 
      giunsero alla foresta dove avevano incontrato la volpe.
      - Fermiamoci qui - proposero i due fratelli. - Facciamo uno spuntino 
      mentre ci riposiamo un poco.
      Il principe acconsentì; scese da cavallo e senza pensarci sedette proprio 
      sull'orlo di un pozzo. 
      Mangiavano e chiacchieravano, quando uno dei fratelli gli diede un colpo a 
      tradimento e lo fecero cadere nel fondo. Poi i due malvagi si rivolsero 
      alla principessa e le dissero:
      - Tu verrai con noi al castello di nostro padre. Gli dirai che abbiamo 
      conquistato il cavallo d'oro, l'uccello d'oro e te: se tu dirai la verità 
      ti uccideremo - 
      La principessa non rispose, ma divenne pensierosa e triste. Ripresero il 
      viaggio, in breve giunsero al castello e il re li accolse con grandi 
      feste. 
      - Non solo ti riportiamo le tre mele che mancano all'albero - gli dissero 
      - ma anche l'uccello d'oro, un cavallo d'oro e la figlia del re del 
      castello d'oro.
      Il re, tutto fiero di avere due figli tanto valorosi, ordinò danze e 
      banchetti, e mostrava agli invitati l'uccello, il cavallo e la bellissima 
      principessa. 
      Ma l'uccello non cantava, il cavallo non voleva mangiare e la principessa 
      piangeva e sospirava.
      Intanto il fratello minore giaceva in fondo al pozzo tutto stordito, ma 
      vivo.
      Il pozzo infatti non era molto profondo ed era senz'acqua. Il poveretto 
      aveva cercato di arrampicarsi su per le pareti, ma esse erano troppo 
      ripide e scivolose. Stava quasi per disperarsi quando vide affacciarsi 
      all'orlo del pozzo la volpe.
      - Ti voglio aiutare ancora una volta - gli disse. - Attaccati saldamente 
      alla mia coda. Adesso torna a casa, dove la tua fidanzata ti aspetta - 
      aggiunse la volpe appena il giovane fu uscito dal pozzo. - Ma bada che i 
      tuoi fratelli hanno disseminato nel bosco molte spie. Essi non sono sicuri 
      che tu sia morto, perciò i loro servi hanno l'incarico di ucciderti. 
      Il principe ringraziò e si incamminò verso casa con molta preoccupazione; 
      poco dopo incontrò un mendicante, gli propose di scambiare gli abiti. 
      L'altro ne fu contento, e il principe, camuffato da straccione, poté 
      arrivare al castello del re senza che alcuno lo riconoscesse. 
      Ma, non appena entrò nel cortile, l'uccello si mise a gorgheggiare, il 
      cavallo a scalpitare e la principessa a ridere e battere le mani.
      - Perché tutto questo cambiamento? - chiese il re tutto sorpreso.
      - Non so - rispose la fanciulla - Ma io, che ero triste, ora mi sento 
      allegra come se il mio vero sposo fosse arrivato. E senza più paura 
      raccontò tutto quando era successo.
      Allora il re comandò che tutti gli abitanti del castello si adunassero 
      alla sua presenza, e fra gli altri si presentò anche il giovane 
      mendicante. Non appena lo vide, la principessa gli si gettò fra le 
      braccia, l'uccello gli volò sulla spalla e il cavallo venne a strofinargli 
      il muso sulle mani.
      Il re allora ordinò che i due cattivi fratelli fossero messi in prigione e 
      abbraccio con trasporto il suo figlio minore che si era dimostrato il 
      migliore di tutti.
      Poi vennero celebrate le nozze. Tuttavia il principe non dimenticava mai 
      la volpe che lo aveva tanto beneficato.
      Un giorno, mentre insieme a sua moglie andava a caccia nel bosco, se la 
      vide comparire davanti. Aveva l'aspetto avvilito e piangeva.
      - Tu hai ottenuto tutto ciò che desideravi - gli disse - invece le mie 
      disgrazie non hanno mai fine. Ti supplico, tagliami la testa e le zampe !
      Il principe non voleva, ma ricordò che le parole della sua amica volpe 
      erano state sempre veritiere, e i suoi consigli sempre saggi. Si fece 
      coraggio, tolse la spada dal fodero, e con un solo colpo decapitò il buon 
      animale: poi gli tagliò anche le zampe.
      Non appena ebbe fatto questo al posto della volpe comparve un bellissimo 
      giovane che gli tese le mani sorridendo.
      - Sono il fratello della tua sposa - spiegò - un incantesimo mi aveva 
      mutato in volpe, e non potevo essere liberato che così.
      Anche la principessa lo abbracciò, e da quel giorno tutti vissero felici e 
      contenti. 
      