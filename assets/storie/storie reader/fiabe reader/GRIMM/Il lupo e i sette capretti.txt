Favole dei fratelli Grimm - Il lupo e i sette capretti
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      Il lupo e i sette capretti
      I racconti e le favole dei Fratelli Grimm.
      Il lupo e i sette capretti
      i racconti di Jachob e Wilhelm Grimm
      C'era una volta una capra che allevava da sola i suoi sette piccoli 
      capretti. Essa li amava teneramente, ma le davano molte preoccupazioni, 
      perché erano spesso disubbidienti e sbadati. Inoltre temeva sempre per la 
      loro vita, perché questi piccoli imprudenti pensavano solo a giocare, 
      sgambettando senza tregua ai margini della foresta, là dove si aggirava il 
      loro nemico di sempre ed il più sanguinario: il grande lupo.
      Un giorno prima di andare nel bosco a cercare freschi germogli 
      d'arboscelli per il pasto della sera, la capra radunò i suoi piccoli per 
      metterli di nuovo in guardia.
      - Devo assentarmi per alcune ore, non lasciate entrare nessuno dentro 
      casa. Siate diffidenti perché il lupo è astuto, può falsare la sua voce e 
      mascherare il suo aspetto. Ma voi potrete riconoscerlo a colpo sicuro 
      dalle zampe che sono nere.
      - Saremo saggi e prudenti - promisero i capretti - non apriremo la porta a 
      nessuno se non mostrerà le zampe bianche.
      La capra se ne partì abbastanza tranquilla. Qualche minuto dopo alcuni 
      colpi furono battuti alla porta. 
      - Aprite, aprite miei cari piccoli, è vostra madre che ha dimenticato il 
      suo scialle e le sue cesoie.
      - Uuh! Uuh! - dissero scherzosamente i sette capretti - abbiamo 
      riconosciuto la tua brutta voce, brutto diavolo di un lupo e non ti 
      apriremo la porta.
      Il lupo se ne andò via umiliato, ma lungo il cammino comperò un pezzetto 
      di zucchero filato che succhio per addolcire la sua voce rauca. Ritornò di 
      soppiatto e da dietro la porta disse con una voce melliflua: - Aprite miei 
      cari figli, è la vostra mamma che porta dolciumi per voi.
      Purtroppo per lui, il lupo, sbadato, aveva posato le sue zampe nere 
      sull'orlo della finestra e fu quindi subito riconosciuto. I capretti 
      gridarono scherzosamente:
      - Uuh! Uuh! Signor lupo zampe nere, ti sei tradito!
      Contrariato e affamato il lupo concepì un nuovo inganno. Corse zoppicando 
      dal fornaio e gli disse:
      - Mi sono ferito, mettetemi un impiastro di pasta cosparso di farina, mi 
      allevierà il dolore.
      A quei tempi era un rimedio abituale, pertanto il fornaio non sospettò i 
      neri disegni del lupo che ripartì con la zampa destra imbiancata come 
      desiderava. Ingannati dalla voce mielosa e dalla zampa bianca i poveri 
      capretti alla fine aprirono la porta. Apparve il lupo, terribile, con la 
      schiuma alla bocca, tutto nero, con fuori una grande e avida lingua rossa.
      - Aiuto! Soccorso! - belarono i poveri piccoli, saltando sotto la tavola, 
      nel letto, nell'armadio o nella vasca da bagno, nella speranza di sfuggire 
      all'orribile bestia.
      Ma il lupo, eccitato e morto di fame, li trovò tutti e l'inghiottì in un 
      boccone uno dopo l'altro, con il pelo e gli zoccoli. Uno solo di loro 
      scampò alla carneficina, perché si era nascosto nell'orologio a pendolo, 
      rannicchiato sotto il pesante bilanciere di rame.
      Dopo poco tempo mamma capra bussò alla porta e trovando la sua casa 
      devastata, scoppiò in singhiozzi. Nessun belato rispondeva alla sua 
      chiamata. Comprese allora che il lupo l'aveva preceduta.
      Ad un tratto la poveretta drizzò le orecchie: dalla cassa dell'orologio 
      proveniva un debole rumore e infine, sotto la pressione dei piccoli 
      zoccoli, la sua porticina si aprì e ne uscì un capretto in lacrime che si 
      precipitò ad abbracciare la madre raccontandole le astuzie del lupo e la 
      triste fine dei suoi fratelli. La capra disse tra sé:
      - Non deve essere andato molto lontano dopo una tale scorpacciata. Ingordo 
      com'è, può darsi ci sia una speranza di ritrovare vivi i tuoi fratelli.
      Afferrata la sua borsa per il cucito, si diresse di corsa verso la 
      foresta. La capra non dovette andar lontano. Sazia, sdraiata ai piedi di 
      un albero, la cattiva bestia si muoveva curiosamente. Con molta abilità la 
      capra gli tagliò la pancia con un gran colpo di forbici.
      Il lupo dormiva così bene che si mosse appena e non si accorse di niente.
      Con grande gioia della loro madre i capretti uscirono sani e salvi, uno 
      dopo l'altro, dallo stomaco del lupo. Per ordine della capra essi 
      portarono sei grosse pietre che furono poste nella pancia del lupo che fu 
      ricucito alla perfezione. Corsero poi tutti insieme ad appostarsi sul 
      parapetto di un ponte.
      Quando il lupo si svegliò, fu preso da una gran sete. Appesantito, corse 
      verso la riva del fiume e per bere si sporse, ma trascinato dal peso delle 
      pietre, colò a picco e s'annegò.
      I capretti e la loro mamma ne furono molto felici. 
      fiabe e favole fratelli Jachob e Wilhelm Grimm
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
