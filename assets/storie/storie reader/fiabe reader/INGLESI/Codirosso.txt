Codirosso
      
      Il vecchio gatto Brontolone passeggiava lungo l'acqua e scorse in mezzo ai 
      cespugli il codirosso Giovannino.
      - Dove si va, dove si va, codirosso Giovannino? - domandò il vecchio gatto 
      Brontolone.
      Da sua maestà il rè, da sua maestà, gli voglio dare il buon giorno con una 
      bella canzone, - disse il piccolo codirosso Giovannino.
      - Vieni un po' qui, vieni un po' qui, codirosso Giovannino, - disse il 
      vecchio gatto Brontolone. - Voglio farti vedere questo bei cerchio bianco 
      che porto al collo.
      - No che non vengo, gatto Brontolone, no che non ti vengo vicino, rispose 
      il codirosso Giovannino. - Mangia pure il topolino ma me non mi acchiappi.
      E il piccolo codirosso Giovannino corse via in fretta in fretta. Volò, 
      volò, arrivò alla vecchia siepe, ed ecco che sulla vecchia siepe stava 
      appollaiato il vecchio sparviero Mangiotutto.
      - Dove si va, dove si va, codirosso Giovannino? - domandò il vecchio 
      sparviero.
      - Da sua maestà il rè, da sua maestà, voglio dargli il buon giorno con una 
      bella canzone, - rispose il piccolo codirosso Giovannino.
      - Vieni un po' qui, vieni più vicino, codirosso Giovannino, - disse il 
      grigio sparviero. - Voglio farti vedere le belle piume delle mie ali.
      - No che non vengo, caro sparviero, no che non ti vengo vicino, - rispose 
      codirosso Giovannino. - Mangia pure l'allodola ma me non mi acchiappi.
      E il piccolo codirosso Giovannino corse via in fretta. Volò, volò, arrivò 
      in un burrone, e in questo burrone vide la volpe astuta.
      - Dove si va, dove si va, codirosso Giovannino? - domandò la astuta volpe.
      - Da sua maestà il rè, da sua maestà, voglio dargli il buon giorno con una 
      bella canzone, - disse il piccolo codirosso Giovannino.
      -Vieni un po' qui, vienimi più vicino, codirosso Giovannino, - disse la 
      volpe astuta, - voglio farti vedere che graziosa macchia c'è sulla punta 
      della mia coda.
      - No che non vengo, volpe astuta, no che non ti vengo vicino, rispose il 
      codirosso Giovannino. - Mangiati pure l'agnello ma me non mi acchiappi. E 
      il piccolo codirosso Giovannino corse via in fretta in fretta. Volò, volò 
      e arrivò al ruscello, e sulla riva del ruscello sedeva un giovinetto.
      - Dove si va, dove si va, codirosso Giovannino? - domandò il giovinetto.
      - Da sua maestà il rè, da sua maestà, voglio dargli il buon giorno con una 
      bella canzone, - rispose il codirosso Giovannino.
      -Vieni un po' qui, vienimi più vicino, codirosso Giovannino, - disse 
      allora il giovinetto, - ho una tasca piena di bellissimi sassolini e 
      voglio dartene un po'.
      - No che non vengo, giovinetto, no che non ti vengo più vicino, - rispose 
      il codirosso Giovannino. -Acchiappa pure l'allodola ma me non mi 
acchiappi.
      E il piccolo codirosso Giovannino corse via in fretta in fretta. Volò, 
      volò, ed eccolo arrivato al palazzo del rè. Andò a mettersi sul davanzale 
      della finestra e gli diede il buon giorno con una bella canzoncina. Il rè 
      lo stette ad ascoltare poi disse alla regina: - Che cosa potremmo dare a 
      questo bravo codirosso Giovannino che ci ha cantato una cosi bella 
canzone?
      - Potremmo dargli in moglie la piccola fringuellina, - suggerì la regina. 
      E cosi accadde. Codirosso Giovannino prese in moglie la fringuella e alla 
      festa di nozze danzarono anche il rè e la regina con tutta la corte. Dopo 
      la festa il codirosso tornò a casa tra i suoi cespugli in riva al ruscello 
      ed è là che saltella ancora adesso.
      