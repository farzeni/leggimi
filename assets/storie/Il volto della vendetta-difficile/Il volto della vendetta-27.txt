Il volto della vendetta 27

Quando furono in vista del convoglio, lo spettacolo che si presentò ai loro occhi fu di una desolazione terrorizzante. Le carcasse fumanti dei carri erano disposte ad un rozzo semicerchio, al cui interno, come ombre, vagavano atterrite ed assenti le figure dei carovanieri sopravvissuti. Tutt'intorno una distesa di immobili macchie opache e torbide sulla sabbia mossa dal vento, corpi esanimi trucidati orrendamente, bianchi e pellirosse mischiati dalla battaglia ed accomunati dalla somma livella. Lo squadrone ebbe a farsi coraggio, e si diresse deciso verso i carri. Le persone spaurite e spettrate osservavano il reparto sfilare ordinato in mezzo alla cessata bolgia demoniaca con occhi sfibrati e stravolti. A pararsi davanti alla colonna, una figura che in volto, dietro ad una maschera di durezza, conservava ancora i colori della vita. Matt si pose proprio di fonte al loro cammino, e Mc Thierman balzò giù da cavallo al volo. "Dal nulla" fece il ragazzo ancora scosso e drammaticamente provato: "Sono spuntati dal nulla! Erano nascosti sotto la sabbia! Sono saltati fuori dalla terra all'improvviso, e tutti insieme, cominciando ad urlare 
come matti! Noi abbiamo provato ad organizzare una difesa, ne ho ammazzati quanti potevo, ma quei diavoli rossi erano dappertutto! Arrivavano da ogni punto della vista, e ad ogni colpo uccidevano, mozzavano, fracassavano...". John chiese atterrito: "Katie! Dove sta Katie?". Poco più in là, adagiata contro la ruota per metà carbonizzata d'un carro, giaceva Kathleen. Il suo viso soave e teneramente bellissimo si era ora tramutato in un'angosciante maschera di sangue, che le aveva imporporito tutto il vestito e si era raggrumato fra i leggeri capelli. "Katie!" urlò disumano Mc Thierman, la voce rotta dall'angoscia del terrore. In un secondo, dentro di lui s'aprì un'enorme voragine nella quale sprofondò il suo cuore, che inghiottì tutto quanto e lasciò un vuoto incolmabile. Poi, in fretta, crebbe dentro di lui un altrettanto bestiale odio che parimenti nulla aveva d'umana natura. Corse di scatto verso il cavallo, su quale balzò in volata. Uscì sul teatro dello scontro, ed osservò attentamente le tracce; poi, determinata la direzione, piantò senza pietà nei fianchi della cavalcatura gli speroni lanciandosi in un determinato, spietato 
inseguimento. Mentre un terzo degli effettivi dello squadrone rimaneva a recare man forte con i primi soccorsi alla carovana, ed una staffetta partiva per il forte, i restanti soldati, guidati saggiamente dal tenente Gatewood, partirono dietro all'irrefrenabile pistolero. Le tracce mostravano dove gli Apaches, poco lontano, fossero montati sui cavalli che avevano lasciato per la fuga, e questa scia di orme era diretta decisa verso el Canyon del Diablo. 
