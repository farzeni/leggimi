      La figlia dei draghi
      All'indomani della separazione tra il cielo e la terra, vivevano nel 
      firmamento nove draghi giganteschi che venivano sovente a divertirsi tra 
      le nuvole multicolori. Quando questi nei loro giochi si avvicinavano alla 
      terra, tutto ciò che la copriva si disegnava sotto i loro occhi: le 
      montagne, i fiumi, gli alberi, le piante, gli animali
      Un giorno, furono affascinati da una gemma che sulla terra brillava di 
      tutti i suoi bagliori ora rossi, ora verdi, ora violetti. Come era 
      magnifica! La natura aveva voluto che i draghi avessero un debole per le 
      pietre preziose, e così si precipitarono facendo a gara su questo tesoro 
      per appropriarsene. Ma, cosa strana, la pietra che vedevano così bene dal 
      cielo, scomparve al loro arrivo sulla Terra, sommersa nell'immensa 
foresta.
      Non volendo ritornare a mani vuote, i draghi restarono per continuare le 
      loro ricerche.
      Il tempo passava senza che se ne accorgessero, e a forza di persistere 
      nella ricerca di questo gioiello, finirono per metamorfizzarsi nel fiume 
      Lancang. È per questo motivo che questo fiume si chiama anche il Fiume dei 
      Nove Draghi.
      A fianco del Fiume dei Nove Draghi si ergeva un enorme picco chiamato 
      Picco Dorato, ai piedi del quale c'era una grotta estremamente profonda, 
      detta Grotta della Roccia d'Oro. Essendo questo un luogo spazioso e 
      luminoso, i draghi decisero di trasformarlo in un palazzo e di 
      istallarvisi. 
      Parecchi anni più tardi uno di loro, il Re dei Draghi bianchi, mise al 
      mondo una bambina. Questa, molto sincera, vivace e graziosa, aveva la 
      pelle così bianca e fresca come quella delle radici di loto e gli occhi 
      brillanti come delle perle. All'età di sedici anni la figlia dei draghi, 
      annoiata di vivere sempre nel palazzo sotto il fiume, usciva sovente dalle 
      acque per giocare. Un giorno, salita in superficie, scoprì lungo le rive 
      dei ciottoli bianchi, delle sensitive verdeggianti, dei fiori rossi e 
      degli alberi dai frutti color arancio.
      Ella si divertiva così tanto che si dimenticò che doveva tornare indietro. 
      Dapprima, si divertì un mondo lungo il fiume, poi, desiderosa d&#8217;andare 
      vedere altrove, giunse, seguendo un sentiero sinuoso, in cima ad una 
      montagna a nord del fiume. Oltre la montagna scoprì una pianura 
      verdeggiante coperta da palme, da bambù nani e da piante di areca molto 
      slanciate. 
      Estasiata, la figlia dei draghi continuò ad avanzare. Arrivata davanti 
      alla pianura, vide degli uomini che tiravano dei buoi per arare, delle 
      donne trapiantare del riso con dei cesti sulla schiena, dei bambini e dei 
      bufali bagnarsi in uno stagno. Quanto la vita sulla terra era gioiosa e 
      animata! A quella vista, presa da una grande passione per quel tipo 
      esistenza, non ebbe più voglia di rientrare al Palazzo dei draghi.
      Proprio in quel momento, le si avvicinò un giovanotto dai che camminava su 
      un sentiero tra i campi conducendo un bue. Aveva all'incirca vent'anni, ed 
      era vestito con una giacca da contadino, con dei pantaloni voltati in su. 
      Portava una fascia sulla testa e aveva le mani piene di fango. Vedendolo, 
      la figlia dei draghi comprese immediatamente che era lavoratore ed onesto. 
      E senza saperlo se ne innamorò. Gli andò incontro e chiese timidamente:
      - Fratello coltivatore, mi potresti dire il nome di questo luogo?
      Il ragazzo si fermò e rispose molto educatamente:
      - È la pianura Mengyang dei Dai. Da dove vieni, sorella? Perché sei tutta 
      sola?
      La figlia dei draghi avrebbe ben voluto dirgli la verità ma per timore di 
      non essere creduta, rispose in maniera sibillina:
      - Fratello coltivatore, abito vicino al fiume Lancang. Questa mattina, 
      sono andata a cogliere delle verdure selvatiche nella montagna vicino al 
      fiume. Là, mi sono perduta ed eccomi qui per caso&#8230;
      Nel sentirla parlare in tale maniera, il ragazzo le disse affabilmente:
      - Vuoi venire a riposarti un po' a casa mia? Devi essere molto stanca. 
      Casa mia, quella palafitta, è piccola ma comunque ci sono degli sgabelli 
      per gli ospiti.
      La figlia dei draghi abbassò la testa, molto felice, e si lasciò condurre 
      dal giovane. 
      Il ragazzo si chiamava Yan Maoyang. I suoi genitori erano morti da molti 
      anni. Senza fratelli, viveva solo in una piccola casa di bambù. Aveva 
      lavorato come guardiano di buoi sin dall'infanzia e sapeva già arare la 
      terra all'età di dieci anni. Era povero ma di grande bontà. Quando le 
      persone avevano delle difficoltà, era sufficiente dire una sola parola 
      perché lui andasse in loro aiuto. Tutti gli abitanti del villaggio lo 
      trovavano molto simpatico. Parecchie donne molto premurose avevano da 
      molto tempo l&#8217;intenzione di aiutarlo a fondare una famiglia. Ma non 
      avevano ancora trovato la ragazza giusta.
      Il sole era già tramontato e gli uccelli sarebbe ben presto ritornati al 
      loro nido. I paesani, stupiti di veder Yan Maoyang rientrare con una bella 
      ragazza, andarono tutti sul balcone per guardarli. Il ragazzo era un po&#8217; 
      infastidito ma per niente imbarazzato. «È naturale, si disse, condurre a 
      casa qualcuno che si è smarrito, perché dovrei infastidirmi?» 
      Rientrato a casa, Yan Manyang depose una catinella d'acqua sul balcone e 
      chiese alla ragazza di lavarsi i piedi. Poi, dispose una tavola rotonda di 
      striscioline di giunco sulla quale mise una ciotola di riso glutinoso, 
      della zuppa di germogli di bambù e dei cetrioli salati.
      - Sorella smarrita, disse con tenerezza, avrai probabilmente fame dopo 
      aver digiunato tutto il giorno, vieni subito a mangiare qualcosa!
      Vedendo che la giovane era arrossita e sembrava confusa, aggiunse:
      - Queste verdure selvatiche e la zuppa fredda non sono certamente molto 
      appettite, ma il riso glutinoso, però, è buono, vieni ad assaggiarne!
      - Fratello coltivatore, come posso ringraziarti! Esclamò la figlia dei 
      draghi. Era la prima volta che mangiava il cibo del mondo terrestre e lo 
      trovava migliore di quello del Palazzo dei draghi.
      Finito di mangiare, era già buio. L'orfano si mise in agitazione. Cosa 
      sarebbe accaduto se un uomo pieno di salute avesse dormito con una bella 
      ragazza sotto lo stesso tetto? Ma la notte gli impediva di riaccompagnarla 
      a casa.
      La figlia dei draghi era intelligente, e si era già accorta dell&#8217;angoscia 
      del giovane. Pensando che era giunto il momento della verità, gli disse 
      con franchezza e tenerezza:
      - Fratello coltivatore, scusami; in realtà io sono la figlia dei draghi e 
      vivo nella Grotta della roccia d'oro del fiume Lancang. Il desiderio per 
      la vita umana mi ha spinto a venire sino qui. Ti supplico di tenermi, 
      diventerò volentieri tua moglie e ti coprirò di cure e tenerezza.
      A queste parole, Yan Maoyang fu costernato. Come era possibile che questa 
      graziosa figliola fosse la figlia dei draghi del fiume Lancang? Scettico, 
      egli la interrogò e rinterrogò per esserne certo. Ed ogni volta la giovane 
      giurava di dire la verità. 
      Yan Maoyang non insistette più. Che quello che diceva fosse vero o falso, 
      egli decise di rispondere alla preghiera della ragazza. Così le disse 
      sinceramente:
      - Figlia dei draghi, tu hai un'anima pura come una goccia d&#8217;acqua! Ma io 
      sono un uomo molto povero. Hai pensato alle difficoltà alle quali andrai 
      incontro se vivrai con me?
      - Se si ama veramente, rispose la figlia dei draghi, il più aspro dei 
      frutti diventa dolce nella bocca degli innamorati.
      Essi procedettero alla cerimonia nuziale la sera stessa.
     L'indomani, a questa notizia, i paesani andarono a felicitarsi con dei 
      fiori, del riso dell'ultimo raccolto e dello zucchero rosso in polvere. 
      Vedendo che questi contadini erano tutti molto onesti e benevoli, la 
      giovane sposa giunse le mani per esprimere loro i suoi ringraziamenti 
      sinceri:
      - Mille volte grazie per avermi dato il diritto d'asilo nel vostro 
      villaggio malgrado la mia bruttezza. A partire da oggi, se voi avrete 
      delle difficoltà, io farò del mio meglio per aiutarvi.
      Queste parole colmarono di gioia i paesani che cominciarono ad esprimere i 
      loro desideri:
      - Ebbene, figlia dei draghi, dacci più pioggia, il nostro villaggio non ha 
      abbastanza risorse d'acqua, il trapianto del riso non si può fare senza la 
      pioggia, implorò un vecchio.
      - E poi, proseguì una nonna, la gente di Mengyang non sa nuotare né 
      condurre le zattere. Quando abbiamo bisogno di recarci in visita dai 
      nostri parenti sull'altra riva del fiume, non potresti aiutarci ad 
      attraversare il fiume? 
      La nuova venuta acconsentì con gioia.
      Da allora, si dice, il tempo divenne molto favorevole per la risicoltura 
      nel villaggio Mengyang. Quando la gente di Mengyang aveva voglia di andare 
      al villaggio Jinghong, doveva solo gridare: «Sono del villaggio Mengyang, 
      che la figlia dei draghi abbia la gentilezza di aiutarmi ad attraversare 
      il fiume», perché apparisse un ponte sul fiume.
      Un anno più tardi, la figlia dei draghi era incinta. I paesani andavano 
      sovente a trovarla a casa, augurandole di mettere al mondo un neonato 
      paffuto senza difficoltà. Ma proprio in quel periodo accadde qualcosa di 
      catastrofico.
      Con lo scopo di farsi costruire un altro palazzo, il nuovo capo del 
      villaggio Jinghong ordinò a tutti gli uomini del villaggio di andare ad 
      abbattere il legname necessario sulle montagne. Un mese dopo, essi ne 
      avevano già raccolto la quantità necessaria. Ma al momento di attraversare 
      il fiume, le zattere di bambù furono rovesciate dalle onde e tutto il 
      carico di legname cadde nel fiume Lancang.
      I battellieri, diverse migliaia, si adoperarono per recuperare tutto quel 
      legno per novantanove giorni, ma fu tutta fatica inutile. Come fare? Il 
      capo del villaggio Jinghong era molto inquieto, quando un uomo molto 
      intelligente andò a suggerirgli una soluzione:
      - Mio signore, gli disse, io mi reco sovente al villaggio Mengyang per 
      rendere visita a dei parenti. Ho saputo che là un giovanotto ha sposato la 
      figlia dei draghi. Se si chiedesse aiuto a quest'uomo, forse si 
      ritroverebbe facilmente il legno perso nel fiume.
      A queste parole, il capo fece chiamare immediatamente Yan Maoyang.
      Costui era un uomo di cuore. Era sempre disponibile. Ma questa volta egli 
      esitò, poiché sua moglie era incinta di nove mesi e avrebbe ben presto 
      partorito. Ma il messaggero lo implorò tanto e ancor di più:
      - Se noi non possiamo recuperare il legname, il capo del nostro villaggio 
      ci farà picchiare sino alla morte. Abbiate pietà di noi e aiutateci a 
      venirne fuori.
      La figlia dei draghi si commosse e disse a suo marito:
      - Va&#8217;, mio caro sposo. Aiutare gli altri a superare le difficoltà è nostro 
      dovere. I paesani si occuperanno di me, stai tranquillo!
      Le parole della sua sposa lo rassicurarono e così si recò a Jinghong 
      accompagnato da colui che aveva chiesto aiuto.
      Dopo la partenza di suo marito, la figlia dei draghi andò furtivamente 
      sulle rive del piccolo fiume del villaggio Mengyang. Là, ella pregò il 
      genio del fiume di dire al Re dei draghi di aiutare suo marito a 
      recuperare il legname caduto, il più presto possibile.
      Il Re dei draghi del fiume Lancang, per far piacere a sua figlia, inviò 
      immediatamente numerosi pesci e gamberi ad assistere Yan Maoyang nel 
      ripescaggio.
      In meno di mezza giornata, essi riuscirono a tirare fuori dall&#8217;acqua più 
      di un migliaio di tronchi d'albero. La gente di Jinghong ne era 
      stupefatta. «Oh, diceva, è miracoloso! Solamente il genero del Re dei 
      draghi è capace di fare questo!»
      Ma qualcuno ne aveva fatto partecipe il capo del villaggio Jinghong. 
      Convinto dei talenti di Yan Maoyang, questi riconobbe che nessuno a 
      Jinghong era capace quanto il giovane. Ma proprio in quel momento, un uomo 
      gli mormorò all'orecchio:
      - Mio rispettabile maestro, il giorno della vostra morte è vicino!
      Il capo spalancò gli occhi e chiese:
      - Cosa succede? Qualcuno cerca di uccidermi?
      L'uomo rispose con astuzia:
      - Non ora, ma bisogna stare all'erta! Riflettete bene, Yan Maoyang è mille 
      volte più forte di voi, se avesse l'intenzione di diventare, al posto 
      vostro, il capo del villaggio Jinghong, sareste in grado di misurarvi con 
      lui?
      - Allora cosa bisogna fare, secondo te? 
      Chiese il capo con un tono ansioso.
      - La cosa migliore sarebbe quella di ucciderlo prima che egli sospetti 
      qualcosa, rispose l'uomo estraendo la propria sciabola.
      Il capo scosse la testa, vedendo pagato con l'ingratitudine il suo 
      benefattore. Ma subito gli balenò un'altra idea per la testa: «il capo del 
      villaggio Jinghong deve essere un uomo del posto, non bisogna cedere 
      questa carica ad un uomo del villaggio Mengyang. Sarà meglio agire per 
      primo».
      Fece allora arrestare Yan Maoyang con l'intento di trascinarlo nella 
      foresta per decapitarlo.
      A questa notizia, la gente del villaggio Jinghong che abitava lungo il 
      cammino dove doveva passare il condannato andò ad intercedere in suo 
      favore e a dissuadere il loro capo dall'agire alla leggera.
      Ma costui non non sentiva da questo orecchio e tranciò la testa di Yan 
      Maoyang con un colpo di sciabola.
      Avendo appreso della morte di suo marito, la figlia dei draghi cadde in 
      deliquio. Grazie alle cure dei paesani, ella ritornò poco a poco in sé. 
      Nella sua collera, disse:
      - Non credevo che esistessero a questo mondo degli uomini così malvagi. 
      Mio marito ha avuto la bontà di andare ad aiutarli. Ma invece di essergli 
      riconoscenti, essi l'hanno ucciso, io non glielo perdonerò!
      La notte stessa, la giovane ritornò nel Palazzo dei draghi per far 
      partecipe del suo dolore il Re dei draghi bianchi.
      Questi, preso dal furore, ordinò immediatamente ai soldati dei gamberi di 
      gettare grosse pietre nel fiume Lancang. Subito le acque del fiume 
      iniziarono a scorrere a ritroso e, in un niente, inondarono Jinghong e le 
      sue risaie. Il capo e gli abitanti trovarono scampo sulla sommità delle 
      montagne dove si nutrirono di foglie d'alberi e di frutti selvatici.
      - Perché le acque del fiume salgono così in fretta, visto che non è caduta 
      una sola goccia di pioggia?
      S'interrogò il capo del villaggio Jinghong che dava per scontato che la 
      cosa sarebbe stata di breve durata.
      Ma trascorsero otto o nove giorni senza che si avesse alcun segno di 
      decrescita.
      I sinistrati avevano mangiato tutte le foglie degli alberi e i frutti 
      selvatici e ora rischiavano di morire di fame. Allora un vecchio disse al 
      responsabile:
      - Hai avuto torto ad uccidere il bravo giovane che ci ha aiutati a 
      ripescare il legname. Ti rendi conto che è la tua cattiveria che ha 
      provocato la collera della figlia dei draghi ed è indirettamente la causa 
      di questa apocalisse! La sola via d'uscita che ti permette di sopravvivere 
      è quella di andare a riconoscere i tuoi crimini davanti alla figlia dei 
      draghi.
      Il capo comprese solo allora le cause di quella catastrofe. Rimpianse 
      molto la sua imprudenza e fece fare una zattera di bambù che lo conducesse 
      verso le montagne sull'altra riva in compagnia dei suoi consiglieri.
      Là, scesi dalla zattera, si recarono a piedi del villaggio Mengyang per 
      domandare perdono alla giovane vedova:
      - Figlia dei draghi, disse il capo del villaggio Jinghong, la nebbia ha 
      ostruito la mia vista, quanto me ne voglio d'aver ucciso tuo marito su 
      istigazione di cattivi consiglieri. Uccidimi se vuoi, ma ti supplico di 
      non annegare gli abitanti del villaggio Jinghong.
      La figlia dei draghi gli lanciò uno sguardo furioso, gli rimproverò la sua 
      ingratitudine e gli chiese di rendergli suo marito. Incapace di assolvere 
      a tale richiesta, il capo non sapeva che implorare la clemenza. 
      Fu soltanto dopo aver lungamente pianto che la figlia dei draghi si calmò. 
      Allora il capo le disse:
      - Figlia dei draghi, se tu ci perdoni e lasci gli abitanti del mio 
      villaggio vivere tranquillamente, noi saremo felici di nutrirti di 
      generazione in generazione.
      La figlia dei draghi, nonostante la sua tristezza e la sua indignazione, 
      non se la sentiva di annegare tutti gli abitanti del villaggio Jinghong. 
      Così acconsentì. 
      La sera stessa, essa ritornò nel Palazzo dei draghi per domandare al Re 
      dei draghi di far togliere lo sbarramento di pietre dal fiume. La mattina 
      del giorno dopo, le acque del fiume avevano ripreso il loro corso normale, 
      i villaggi e i campi emersero nuovamente dall'immensità delle acque.
      Da allora, per esprimere la loro riconoscenza, la gente del villaggio 
      Jinghong considerano la figlia dei draghi come il genio del loro villaggio 
      e vanno a venerarla ogni anno lungo le rive del fiume.
      Si narra anche che, poco dopo il suo ritorno al Palazzo dei draghi, la 
      figlia dei draghi avesse partorito un bel neonato. E poiché durante la 
      maternità ella aveva avuto bisogno di uova, quando la gente va a renderle 
      omaggio le porta come offerta centoventi uova di differenti colori.
