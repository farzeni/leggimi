Biancaneve dei Fratelli Grimm
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      La favola di Biancaneve e i sette nani
      Fratelli Grimm.
      Biancaneve
      Una volta, nel cuor dell'inverno, mentre i fiocchi di neve cadevano dal 
      cielo come piume, una regina cuciva, seduta accanto a una finestra, dalla 
      cornice d'ebano.
      E così, cucendo e alzando gli occhi per guardar la neve, si punse un dito, 
      e caddero nella neve tre gocce di sangue.
      Il rosso era così bello su quel candore, ch'ella pensò:
      "Avessi una bambina bianca come la neve, rossa come il sangue e dai 
      capelli neri come il legno della finestra!"
      Poco dopo diede alla luce una figlioletta bianca come la neve, rossa come 
      il sangue e dai capelli neri come l'ebano; e la chiamarono Biancaneve. 
      E quando nacque, la regina morì.
      Dopo un anno il re prese un'altra moglie; era bella, ma superba e 
      prepotente, e non poteva sopportare che qualcuno la superasse in bellezza. 

      Aveva uno specchio magico, e nello specchiarsi diceva:
      - Dal muro, specchietto, favella: nel regno chi è la più bella?
      E lo specchio rispondeva: Nel regno, Maestà, tu sei quella.
      Ed ella era contenta, perché sapeva che lo specchio diceva la verità.
      Ma Biancaneve cresceva, diventava sempre più bella e a sette anni era 
      bella come la luce del giorno e ancor più della regina.
      Una volta che la regina chiese allo specchio: 
      Dal muro, specchietto, favella: nel regno chi è la più bella?
      lo specchio rispose: Regina, la più bella qui sei tu, ma Biancaneve lo è 
      molto di più.
      La regina allibì e diventò verde e gialla d'invidia.
      Da quel momento la vista di Biancaneve la sconvolse, tanto ella odiava la 
      bimba.
      E invidia e superbia crebbero come le male erbe, così che ella non ebbe 
      più pace né giorno né notte. 
      Allora chiamò un cacciatore e disse:
      - Porta la bambina nel bosco, non la voglio più vedere. Uccidila, e 
      mostrami i polmoni e il fegato come prova della sua morte -.
      Il cacciatore obbedì e condusse la bimba lontano; ma quando estrasse il 
      coltello per trafiggere il suo cuore innocente, ella si mise a piangere e 
      disse: 
      - Ah, caro cacciatore, lasciami vivere! Correrò nella foresta selvaggia e 
      non tornerò mai più -. 
      Ed era tanto bella che il cacciatore disse, impietosito:
      - Và, pure, povera bambina-. "Le bestie feroci faranno presto a 
      divorarti", pensava; ma sentiva che gli si era levato un gran peso dal 
      cuore, a non doverla uccidere.
      E siccome proprio allora arrivò di corsa un cinghialetto, lo sgozzò, gli 
      tolse i polmoni e il fegato e li portò alla regina come prova.
      Il cuoco dovette salarli e cucinarli, e la perfida li mangiò, credendo di 
      mangiare i polmoni e il fegato di Biancaneve. 
      Ora la povera bambina era tutta sola nel gran bosco e aveva tanta paura 
      che badava anche alle foglie degli alberi e non sapeva che fare.
      Si mise a correre e corse sulle pietre aguzze e fra le spine; le bestie 
      feroci le passavano accanto, ma senza farle alcun male.
      Corse finché le ressero le gambe; era quasi sera, quando vide una 
      casettina ed entrò per riposarsi. 
      Nella casetta tutto era piccino, ma lindo e leggiadro oltre ogni dire.
      C'era una tavola apparecchiata con sette piattini: ogni piattino col suo 
      cucchiaino, e sette coltellini, sette forchettine e sette bicchierini. 
      Lungo la parete, l'uno accanto all'altro, c'eran sette lettini, coperti di 
      candide lenzuola. 
      Biancaneve aveva tanta fame e tanta sete, che mangiò un po' di verdura con 
      pane da ogni piattino, e bevve una goccia di vino da ogni bicchierino, 
      perché non voleva portar via tutto a uno solo.
      Poi era così stanca che si sdraiò in un lettino ma non ce n'era uno che 
      andasse bene: o troppo lungo o troppo corto, finchè il settimo fu quello 
      giusto: ci si coricò, si raccomandò a Dio e si addormentò. A buio, 
      arrivarono i padroni di casa: erano i sette nani, che scavavano i minerali 
      dai monti.
      Accesero le loro sette candeline e, quando la casetta fu illuminata, 
      videro che era entrato qualcuno; perché non tutto era in ordine, come 
      l'avevan lasciato.
      Il primo disse:
      - Chi si è seduto sulla mia seggiolina?-
      Il secondo: - Chi ha mangiato dal mio piattino?-
      Il terzo: - Chi ha preso un po' del mio panino?- 
      Il quarto: - Chi ha mangiato un po' della mia verdura?- 
      Il quinto: - Chi ha usato la mia forchettina?-
      Il sesto: - Chi ha tagliato col mio coltellino?- 
      Il settimo: - Chi ha bevuto dal mio bicchierino?- 
      Poi il primo si guardò intorno, vide che il suo letto era un po' ammaccato 
      e disse:
      - Chi mi ha schiacciato il lettino?-
      Gli altri accorsero e gridarono: - Anche nel mio c'è stato qualcuno -.
      Ma il settimo scorse nel suo letto Biancaneve addormentata.
      Chiamò gli altri, che accorsero e gridando di meraviglia presero le loro 
      sette candeline e illuminarono Biancaneve.
      &#8211; Ah, Dio mio! ah, Dio mio! &#8211; esclamarono: - Che bella bambina! &#8211;
      Ed erano così felici che non la svegliarono e la lasciarono dormire nel 
      lettino.
      Il settimo nano dormì coi suoi compagni, un'ora con ciascuno; e la notte 
      passò.
      Al mattino, Biancaneve si svegliò e s'impaurì vedendo i sette nani.
      Ma essi le chiesero gentilmente: - Come ti chiami?- Mi chiamo Biancaneve,- 
      rispose. &#8211; Come sei venuta in casa nostra?- dissero ancora i nani.
      Ella raccontò che la sua matrigna voleva farla uccidere, ma il cacciatore 
      le aveva lasciato la vita ed ella aveva corso tutto il giorno, finchè 
      aveva trovato la casina.
      I nani dissero: - Se vuoi curare la nostra casa, cucinare, fare i letti, 
      lavare, cucire e far la calza, e tener tutto in ordine e ben pulito, puoi 
      rimanere con noi, e non ti mancherà nulla.
      &#8211; Sì,- disse Biancaneve,- di gran cuore-.
      E rimase con loro.
      Teneva in ordine la casa; al mattino essi andavano nei monti, in cerca di 
      minerali e d'oro, la sera tornavano, e la cena doveva essere pronta. Di 
      giorno la fanciulla era sola. I nani l'ammonivano affettuosamente, 
dicendo:
      - Guardati dalla tua matrigna; farà presto a sapere che sei qui: non 
      lasciar entrare nessuno. Ma la regina, persuasa di aver mangiato i polmoni 
      e il fegato di Biancaneve, non pensava ad altro, se non ch'ella era di 
      nuovo la prima e la più bella; andò davanti allo specchio e disse: 
      - Dal muro, specchietto, favella: nel regno chi è la più bella?
      E lo specchio rispose: - Regina, la più bella qui sei tu; ma al di là di 
      monti e piani, presso i sette nani, Biancaneve lo è molto di più.
      La regina inorridì, perché sapeva che lo specchio non mentiva mai, e si 
      accorse che il cacciatore l'aveva ingannata e Biancaneve era ancora viva.
      E allora pensò di nuovo come fare ad ucciderla: perché, s'ella non era la 
      più bella di tutto il paese, l'invidia non le dava requie.
      Pensa e ripensa, finalmente si tinse la faccia e si travestì da vecchia 
      merciaia, in modo da rendersi del tutto irriconoscibile. Così trasformata, 
      passò i sette monti, fino alla casa dei sette nani, bussò alla porta e 
      gridò: 
      - Roba bella, chi compra! chi compra!- Biancaneve diede un'occhiata dalla 
      finestra e gridò:
      - Buon giorno, brava donna, cos'avete da vendere?
      &#8211; Roba buona, roba bella,- rispose la vecchia,- stringhe di tutti i colori 
      -. E ne tirò fuori una, di seta variopinta.
      "Questa brava donna posso lasciarla entrare", pensò Biancaneve; aprì la 
      porta e si comprò la bella stringa. 
      &#8211; Bambina, - disse la vecchia,- come sei conciata! Vieni, per una volta 
      voglio allacciarti io come si deve-. 
      La fanciulla le si mise davanti fiduciosa e si lasciò allacciare con la 
      stringa nuova: ma la vecchia strinse tanto e così rapidamente che a 
      Biancaneve mancò il respiro e cadde come morta. 
      &#8211; Ormai lo sei stata la più bella,- disse la regina, e corse via. 
      Presto si fece sera e tornarono i sette nani: come si spaventarono, 
      vedendo la loro cara Biancaneve stesa a terra, rigida, come se fosse 
morta!
      La sollevarono e, vedendo che era troppo stretta alla vita, tagliarono la 
      stringa.
      Allora ella cominciò a respirare lievemente e a poco a poco si rianimò. 
      Quando i nani udirono l'accaduto, le dissero: 
      - La vecchia merciaia altri non era che la scellerata regina; sta' in 
      guardia, e non lasciar entrare nessuno, se non ci siamo anche noi.
      Ma la cattiva regina, appena arrivata a casa, andò davanti allo specchio e 
      chiese:
      - Dal muro, specchietto, favella: nel regno chi è la più bella?
      Come al solito, lo specchio rispose: 
      - Regina, la più bella qui sei tu; ma al di là di monti e piani, presso i 
      sette nani, Biancaneve lo è molto di più.
      A queste parole, il sangue le affluì tutto al cuore dallo spavento, perché 
      vide che Biancaneve era tornata in vita.
      "Ma adesso,. pensò,- troverò qualcosa che sarà la tua rovina"; e, siccome 
      s'intendeva di stregoneria, preparò un pettine avvelenato. Poi si travestì 
      e prese l'aspetto di un'altra vecchia. Passò i sette monti fino alla casa 
      dei sette nani, bussò alla porta e gridò: 
      - Roba bella! roba bella! &#8211;
      Biancaneve guardò fuori e disse: 
      - Andate pure, non posso lasciar entrare nessuno.
      &#8211; Ma guardare ti sarà permesso,- disse la vecchia; tirò fuori il pettine 
      avvelenato e lo sollevò.
      Alla bimba piacque tanto che si lasciò sedurre e aprì la porta.
      Conclusa la compera, la vecchia disse:
      -Adesso voglio pettinarti per bene-.
      La povera Biancaneve, di nulla sospettando, lasciò fare; ma non appena 
      quella le mise il pettine nei capelli, il veleno agì e la fanciulla cadde 
      priva di sensi. 
      &#8211; Portento di bellezza!- disse la cattiva matrigna: - è finita per te!- e 
      se ne andò. 
      Ma per fortuna era quasi sera e i sette nani stavano per tornare. Quando 
      videro Biancaneve giacer come morta, sospettarono subito della matrigna, 
      cercarono e trovarono il pettine avvelenato; appena l'ebbero tolto, 
      Biancaneve tornò in sé e narrò quel che era accaduto. 
      Di nuovo l'ammonirono che stesse in guardia e non aprisse la porta a 
      nessuno.
      A casa, la regina si mise allo specchio e disse:
      - Dal muro, specchietto, favella: nel regno chi è la più bella?
      Come al solito, lo specchio rispose:
      - Regina, la più bella qui sei tu; ma al di là di monti e piani, presso i 
      sette nani, Biancaneve lo è molto di più.
      A tali parole, ella rabbrividì e tremò di collera.
      &#8211; Biancaneve morirà,- gridò,- dovesse costarmi la vita -.
      Andò in una stanza segreta dove non entrava nessuno e preparò una mela 
      velenosissima. 
      Di fuori era bella, bianca e rossa, che invogliava solo a vederla; ma chi 
      ne mangiava un pezzetto, doveva morire.
      Quando la mela fu pronta, ella si tinse il viso e si travestì da 
      contadina, e così passò i sette monti fino alla casa dei sette nani. 
      Bussò, Biancaneve si affacciò alla finestra e disse: 
      - Non posso lasciar entrare nessuno, i sette anni me l'hanno proibito.
      - Non importa,- rispose la contadina,- le mie mele le vendo lo stesso. 
      Prendi, voglio regalartene una.
      - No,- rispose Biancaneve,- non posso accettar nulla.
      - Hai paura del veleno?- disse la vecchia.- Guarda, la divido per metà: tu 
      mangerai quella rossa, io quella bianca -.
      Ma la mela era fatta con tanta arte che soltanto la metà rossa era 
      avvelenata.
      Biancaneve mangiava con gli occhi la bella mela, e quando vide la 
      contadina morderci dentro, non potè più resistere, stese la mano e prese 
      la metà avvelenata.
      Ma al primo boccone cadde a terra morta.
      La regina l'osservò ferocemente e scoppiò a ridere, dicendo:
      - Bianca come la neve, rossa come il sangue, nera come l'ebano! Stavolta i 
      nani non ti sveglieranno più -. 
      A casa, domandò allo specchio: 
      - Da muro, specchietto, favella: nel regno chi è la più bella ?
      E finalmente lo specchio rispose: - Nel regno, Maestà, tu sei quella.
      Allora il suo cuore invidioso ebbe pace, se ci può esse pace per un cuore 
      invidioso.
      I nani, tornando a casa, trovarono Biancaneve che giaceva a terra, e non 
      usciva respiro dalle sue labbra ed era morta. La sollevarono, cercarono se 
      mai ci fosse qualcosa di velenoso, le slacciarono le vesti, le pettinarono 
      i capelli, la lavarono con acqua e vino, ma inutilmente: la cara bambina 
      era morta e non si ridestò. La misero su un cataletto, la circondarono 
      tutti e sette e la piansero, la piansero per tre giorni. Poi volevano 
      sotterrarla; ma in viso, con le sue belle guance rosse, ella era ancora 
      fresca, come se fosse viva. Dissero: - Non possiamo seppellirla dentro la 
      terra nera,- e fecero fare una bara di cristallo, perché la si potesse 
      vedere da ogni lato, ve la deposero e vi misero sopra il suo nome, a 
      lettere d'oro, e scrissero che era figlia di re. Poi esposero la bara sul 
      monte, e uno di loro vi restò sempre a guardia. E anche gli animali 
      vennero a pianger Biancaneve: prima una civetta, poi un corvo e infine una 
      colombella. Biancaneve rimase molto, molto tempo nella bara, ma non 
      imputridì: sembrava che dormisse, perché era bianca come la neve, rossa 
      come il sangue e nera come l'ebano.
      Ma un bel giorno capitò nel bosco un principe e andò a pernottare nella 
      casa dei nani.
      Vide la bara sul monte e la bella Biancaneve e lesse quel che era scritto 
      a lettere d'oro.
      Allora disse ai nani: - Lasciatemi la bara; in compenso vi darò quel che 
      volete -.
      Ma i nani risposero: - Non la cediamo per tutto l'oro del mondo 
      - Regalatemela, allora,- egli disse,- non posso vivere senza veder 
      Biancaneve: voglio onorarla ed esaltarla come la cosa che mi è più cara al 
      mondo.-
      A sentirlo, i buoni nani s'impietosirono e gli donarono la bara.
      Il principe ordinò ai suoi servi di portarla sulle spalle.
      Ora avvenne che essi inciamparono in uno sterpo e per la scossa quel pezzo 
      di mela avvelenata, che Biancaneve aveva trangugiato, le uscì dalla gola.
      E poco dopo ella aprì gli occhi, sollevò il coperchio e si rizzò nella 
      bara: era tornata in vita. 
      -Ah Dio, dove sono?- gridò.
      Il principe disse, pieno di gioia: - Sei con me,- e le raccontò quel che 
      era avvenuto, aggiungendo: - Ti amo sopra ogni cosa del mondo; vieni con 
      me nel castello di mio padre, sarai la mia sposa-.
      Biancaneve acconsentì e andò con lui, e furono ordinate le nozze con gran 
      pompa e splendore.
      Ma alla festa invitarono anche la perfida matrigna di Biancaneve. 
      Indossate le sue belle vesti, ella andò allo specchio e disse:
      - Da muro, specchietto, favella: nel regno chi è la più bella?
      Lo specchio rispose: - Regina, la più bella qui sei tu; ma la sposa lo è 
      molto di più.
      La cattiva donna imprecò e il suo affanno era così grande che non poteva 
      più dominarsi. Dapprima non voleva assistere alle nozze; ma non trovò pace 
      e dovette andar a vedere la giovane regina. 
      Entrando, riconobbe Biancaneve e impietrì dallo spavento e dall'orrore.
      Ma sulla brace eran già pronte due pantofole di ferro: le portarono con le 
      molle, e le deposero davanti a lei. Ed ella dovette calzare le scarpe 
      roventi e ballare, finché cadde a terra, morta.
      Biancaneve di Jachob e Wilhelm Grimm
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
