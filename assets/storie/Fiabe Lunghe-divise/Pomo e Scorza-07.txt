
E, con profondo orrore degli astanti, le gambe di Scorza si tramutarono in gelida, immobile pietra fino alle ginocchia.
Un grido unanime si levò dalla folla, ma su tutte quelle voci si impose quella di Pomo.
- Basta, basta, ho capito tutto, non dire altro! Ma Scorza ribatté con voce ferma:
- No, oramai ho incominciato e andrò fino in fondo. Dopo aver udito le voci quella notte, cercai ovunque, ma non vidi nessuno. E di lì a poco la cosa si ripeté:
- Chi ha mangiato le dodici pietanze?
- Pomo e Scorza!
- Bene, quando Pomo si sposerà e salirà con la moglie in carrozza, un serpentello velenoso si insinuerà non visto tra i cuscini e morderà i due giovani.
- Per questo ho insistito per venire con voi e sono riuscito a uccidere quella bestia malefica. Ma la voce aveva detto anche:
E Scorza divenne di pietra fino alla cintura. Poi, nonostante le suppliche di Pomo, riprese con voce decisa:
- Quella terribile notte udii le voci per una terza volta.
- Chi ha mangiato le dodici pietanze?
- Pomo e Scorza!
- Bene, quando gli sposi torneranno dal viaggio di nozze, al castello si darà una gran festa; ma non appena tutti si saranno ritirati nelle proprie stanze, un enorme serpente aggredirà nel sonno Pomo e la sua sposa e li ucciderà.
- Per questo ho chiesto di dormire con voi e ho visto il serpente strisciare sul muro, ma nel colpirlo la mia spada si è spezzata, ferendo tua moglie e tu hai creduto volessi ucciderla. Ma non ho potuto spiegarti nulla, perché la voce aveva detto:
E Scorza divenne una statua. Tutto si era svolto rapidamente e gli astanti, sgomenti per il sortilegio che si era realizzato sotto i loro occhi, non proferivano parola.
Solo Pomo, con voce rotta dall'emozione, diede ordine che la statua venisse portata nel proprio studio. Da quando Scorza era stato tramutato in una statua, Pomo non trovava pace. Trascorreva lunghe ore chiuso nel suo studio, contemplando l’immagine senza vita dell'amico che si era sacrificato per salvarlo ed era tormentato dai rimorsi.
Ripensava al cambiamento dell'indole allegra di Scorza, ai suoi silenzi, al nervosismo che aveva così spesso manifestato e si rimproverava di non aver capito, di essere stato cieco ed egoista.
Nemmeno la nascita dei suoi figli, due splendidi gemelli, era valsa a rasserenarlo ed egli si chiudeva in un dolore che diventava sempre più profondo.

