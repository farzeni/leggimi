
Scorza rimase in un primo momento paralizzato dallo stupore, poi si diede alla ricerca affannosa dell’origine di quelle voci misteriose: il castello, però, appariva deserto.
Poco dopo si udì nuovamente:
- Chi ha mangiato le dodici pietanze?
- Pomo e Scorza!
- Bene, quando Pomo si sposerà e salirà con la moglie in carrozza, un serpentello velenoso si insinuerà non visto tra i cuscini e morderà i due giovani...
L'ansia di Scorza aumentava e di lì a poco udì l'ultimo minaccioso avvertimento:
- Chi ha mangiato le dodici pietanze?
- Pomo e Scorza!
- Bene, quando gli sposi torneranno dal viaggio di nozze, al castello si darà una gran festa; ma non appena tutti si saranno ritirati nelle proprie stanze, un enorme serpente aggredirà nel sonno Pomo e la sua sposa e li ucciderà...
Il silenzio gravò a lungo nella sala, dopo quest'ultima minaccia. Scorza si sentiva oppresso dall'angoscia, ma il suo cervello lavorava febbrilmente per trovare una soluzione e poter salvare l'amico senza mettere a repentaglio la propria vita. Alla fine si decise e andò a scuotere il compagno che dormiva:
- Svegliati, Pomo, non piove più, si è fatto giorno, è ora di andarsene.
- E' venuto qualcuno mentre dormivo? - brontolò Pomo con la voce ancora impastata di sonno.
Scorza esitò, ma poi rispose con forza:
- No, nessuno.
Mentre si dirigevano verso le scuderie, Scorza stupì l'amico con una domanda inconsueta:
- Mi presteresti, Pomo, il tuo cavallo?
- Perché?
- Così! Vorrei provarlo.
- Ma l'avrai cavalcato cento volte!
- Va bene, se proprio non vuoi...

