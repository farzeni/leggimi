  L'acciarino magico
      Un soldato marciava allegramente verso il suo villaggio: uno, due! Uno, 
      due! Con lo zaino in spalla e la sciabola al fianco, ritornava dalla 
      guerra. Improvvisamente incontrò una strega molto vecchia e brutta.
      - Buongiorno, soldato, - gli disse, - hai una bella sciabola, ma il tuo 
      zaino sembra vuoto. Ti piacerebbe possedere molti soldi?
      - Si, certo, rispose il soldato.
      - Bene, allora scendi nel tronco cavo di questo albero. Prima ti 
      attaccherò una corda intorno alla vita, per farti poi risalire quando me 
      lo domanderai, - continuò la strega.
      - Che cosa troverò in questo grosso albero? - domandò il giovane soldato.
      - Denaro, soldato, tanto quanto ne vorrai. Quando sarai arrivato sul 
      fondo, vedrai una galleria illuminata da un centinaio di lampade. Sulla 
      sinistra troverai tre porte: ciascuna di esse apre una stanza. Nella prima 
      camera vedrai un cofano sul quale è seduto un cane con due occhi grandi e 
      piatti. Non averne paura, stendi per terra il mio grembiule blu a quadri, 
      afferra poi il cane e mettilo su di esso: come per incanto, resterà 
      immobile. Apri pure il cofano e prendi tutti i soldi di rame che desideri. 
      Se preferisci invece le monete d'argento, entra nella seconda stanza. 
      Anche qui c'è un cofano difeso da un cane con due occhi grandi come le 
      macine di un mulino. Agisci come la prima volta e prendi tutti i soldi 
      d'argento che desideri. Ma se vuoi l'oro, entra nella terza stanza. Anche 
      là troverai un cane con due occhi grandi come la torre rotonda di 
      Copenaghen. Fai come prima e prendi tutte le monete d'oro che desideri.-
      - Certo che mi conviene molto, - mormorò il soldato. - E voi cosa 
      desiderate in cambio di queste ricchezze?
      - Riportami solamente l'acciarino che mia madre ha dimenticato l'ultima 
      volta che è scesa nell'albero.
      - D'accordo. Dammi il tuo grembiule a quadri blu, attacca la corda intorno 
      alla mia vita, poi scenderò subito in fondo all'albero, - disse il 
      giovanotto, risoluto.
      Le cose andarono come aveva detto la strega.
      Il soldato trovò uno dopo l'altro i tre cani spaventosi con i loro occhi 
      grandi.
      Si riempì le tasche di monete di rame, ma le svuotò subito dopo per 
      prendere quelle d'argento ed infine per le monete d'oro di cui si riempì 
      anche gli stivali e lo zaino.
      Ora era cosi ricco che avrebbe potuto comperare la città di Copenaghen! 
      trovò l'acciarino, lo prese e chiamò la strega.
      - Che cosa vuoi fare di questo acciarino? - le domandò il giovanotto 
      quando fu nuovamente fuori sulla strada.
      - Sei troppo curioso, soldato! Accontentati dell'oro che hai!
      - Voglio anche l'acciarino! Ridammelo o ti ammazzerò!
      La strega si rifiutò con fermezza; il soldato allora l'ammazzò e con passo 
      pesante, perché era molto carico, si diresse verso la città vicina dove 
      alloggiò nel miglior albergo.
      Là condusse una bella vita, circondato da cortigiani che lo adulavano.
      Un giorno senti parlare dei pregi e della bellezza della principessa, 
      figlia del re di Danimarca.
      - Mi piacerebbe molto conoscerla, - sospirò il soldato.
      - E' impossibile, - gli fu risposto. - La principessa vive rinchiusa in un 
      castello, circondato da alte mura. Nessuno può avvicinarsi. Il re la 
      sorveglia gelosamente perché un mago gli ha predetto che sposerà un 
      semplice soldato.
      Per dimenticare questa delusione il giovane uscì con i suoi amici e 
      sperperò molti soldi; tanto che, un giorno, non gliene rimase nemmeno uno.
      Lasciò l'albergo per andare a vivere in una povera mansarda.
      I suoi amici gli voltarono le spalle.
      Una sera, volendo accendere la sua candela, batté l'acciarino della 
strega.
      Nell'attimo stesso che s'accese la scintilla, apparve uno dei tre cani con 
      gli occhi grandi.
      - Ordina, padrone! Io ti servirò, - gli disse, - e i miei compagni sono 
      anch'essi pronti ad ubbidirti.
      Il soldato capì che l'acciarino era magico e chiese alcune monete d'oro.
      In questo modo ridiventò presto ricco e adulato.
      Tuttavia era triste, perché era innamorato segretamente della principessa.
      Una notte, ormai disperato, incaricò uno dei cani di portargli la 
      principessa.
      Era così bella, profondamente addormentata sul dorso dell'animale, che il 
      soldato le diede un bacio.
      Il cane la riportò poi al castello.
      Il giorno dopo la principessa raccontò ai genitori sovrani ciò che credeva 
      fosse stato un sogno.
      Diffidente, il re la fece seguire dalle sue ancelle per vedere dove 
      andasse di notte.
      Il cane, però, riuscì a far perdere le tracce.
      Allora la regina fece cucire nei vestiti di sua figlia un taschino pieno 
      d'orzo, forato all'estremità. Così, quando il cane, la notte seguente, 
      portò via la principessa, i semi d'orzo caddero per terra indicando la 
      strada che portava alla casa del soldato.
      Il giovanotto fu immediatamente gettato in prigione e condannato all' 
      impiccagione.
      Il giorno dell'esecuzione, moltissima gente si era riunita nella piazza.
      I sovrani e i giudici troneggiavano dall'alto di un palco. 
      Due guardie portarono il condannato che, prima di morire, espresse 
      l'ultimo desiderio: quello di fumare un' ultima volta la pipa; ciò gli fu 
      concesso. 
      Prese dalla tasca l'acciarino magico e lo batté tre volte: i tre cani 
      comparvero, feroci con i loro grandi occhi.
      Balzarono sui sovrani e li fecero precipitare dall'alto del palco sulla 
      piazza ove si sfracellarono.
      - Viva il piccolo soldato! - urlò la folla che detestava i sovrani 
      tiranni, - viva il nostro re!
      Il soldato, divenuto re, sposò la principessa e furono felici per 
      moltissimi anni, ben protetti dai tre cani dai grandi occhi.
