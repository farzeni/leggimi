     La pastorella e lo spazzacamino
      L'armadio che si trovava nel salotto era antichissimo e molto bello. Tutto 
      scolpito in rilievo, con foglioline e arabeschi, aveva una cornice di rose 
      e di tulipani.
      Nel centro invece, c'era la figura di un uomo dall'aspetto stranissimo: 
      aveva le gambe di capra, una testa sormontata da due piccole corna e un 
      viso aguzzo e sogghignante, con una barbetta a punta: I bambini lo avevano 
      soprannominato " Il Gran Generale Comandante in Capo Gamba di Caprone ", 
      titolo forse un po' lungo, ma del quale poche persone sono state insignite 
      fino a oggi.
      Sulla mensola che sosteneva il grande specchio abitava da tanto tempo una 
      pastorella di porcellana, graziosissima; aveva le trecce bionde arrotolate 
      sulle orecchie, portava le scarpette verdi, una gonna ornata di un nastro 
      azzurro e sosteneva sulle spalle una graziosa gerla.
      Vicino a lei c'era uno spazzacamino pure di porcellana. Sorreggeva con 
      grazia la scala sotto il braccio e il suo visetto era bianco e roseo come 
      un fiore, cosa stranissima, perché, come spazzacamino, gli sarebbe forse 
      stata bene un po' di fuliggine. La pastorella e lo spazzacamino erano là 
      da tanto tempo, perciò avevano incominciato a volersi bene e infine si 
      erano fidanzati. Tutti e due erano giovani e belli, tutti e due di 
      porcellana, tutti e due fragili e leggeri.
      Poco lontano da loro c'era un'altra statuetta, tre volte più grande: 
      rappresentava un vecchio cinese e poteva dir di sì e di no tentennando la 
      testa. Affermava di essere il nonno della pastorella, forse perché era di 
      porcellana anche lui; ma la pastorella non ci credeva. Tuttavia il cinese 
      dichiarava di avere autorità sopra di lei e quando il Gran Generale 
      Comandante in Capo Gamba di Caprone gli domandò la mano della fanciulla, 
      dondolò la testa affermativamente.
      - Che marito avrai! - disse con entusiasmo alla presunta nipotina. - Che 
      marito! Credo persino che sia di mogano, e tu sarai chiamata la Signora 
      Gran Generale Comandante in Capo Gamba di Caprone. E' anche molto ricco, 
      perché ha tutto l'armadio pieno di argenteria, senza contare ciò che tiene 
      nascosto nei cassetti segreti&#8230;
      - Ma io non entrerò mai in quell'armadio buio - protestò la pastorella. - 
      Ho sentito dire che vi sono già chiuse dentro undici statuette di 
      porcellana.
      - Ebbene, tu sarai la dodicesima - concluse il cinese. - Questa notte, 
      quando tutti i mobili si sveglieranno e incominceranno a scricchiolare, 
      sarà celebrato il matrimonio.
      Detto questo, fece ancora di si con la testa, poi si addormentò. La 
      pastorella incominciò a piangere, guardando lo spazzacamino.
      - Non voglio sposare quell'uomo dai piedi di capra - singhiozzò. - 
      Dobbiamo scappare di qui. Aiutami, ti prego.
      - Farò tutto ciò che vorrai - rispose il piccolo spazzacamino. -Fuggiamo 
      di qui. Io guadagnerò la vita anche per te, col mio mestiere di 
      spazzacamino.
      - Purché si riesca a scendere dalla mensola - osservò la pastorella 
      preoccupata.
      Lo spazzacamino la rassicurò e andò per primo, mostrandole dove bisognava 
      posare i piedi, sugli angoli intagliati e sulle foglie in rilievo. L'aiutò 
      anche con la scala e in poco tempo raggiunsero il pavimento. Ma quando si 
      volsero verso l'armadio, videro che l'allarme era già stato dato. Il Gran 
      Generale Comandante in Capo Gamba di Caprone fece addirittura un salto, 
      gridando al vecchio cinese:
      - Eccoli che fuggono! Fuggono!
      La pastorella e lo spazzacamino ebbero una gran paura e, lesti lesti, si 
      nascosero nel cassetto di un piccolo mobile. In quel cassetto c'erano 
      alcuni mazzi di carte incompleti e anche un piccolo teatro di cartone per 
      burattini. In quel momento vi si stava rappresentando una commedia e tutte 
      le dame di quadri, di cuori, di fiori e di picche erano sedute nei primi 
      posti e si facevano vento con dei tulipani. I fanti stavano dietro e 
      avevano una testa in alto e una in basso, come nelle carte da gioco. La 
      commedia rappresentata narrava la storia di due giovani che si volevano 
      bene e non riuscivano a sposarsi, e la pastorella pianse molto perché 
      quella storia assomigliava alla sua. A un certo punto esclamò: - Mi fa 
      troppo soffrire. Io debbo uscire dal cassetto.
      Lo spazzacamino l'accompagno subito fuori, ma quando misero piede sul 
      pavimento e guardarono la mensola, videro che il vecchio cinese si agitava 
      violentemente.
      - Di sicuro viene a riprenderci - gridò la pastorella spaventata e, per la 
      paura, cadde sulle ginocchia di porcellana.
      - Ho un'idea - suggerì lo spazzacamino - Andiamo a nasconderci in 
      quell'anfora che sta nell'angolo. E' piena di fiori, ma noi ci 
      acquatteremo fra le rose e la lavanda e se il cinese verrà, gli getteremo 
      l'acqua negli occhi.
      - No, sarebbe inutile - disse la pastorella - So che il cinese e l'anfora 
      sono stati fidanzati molto tempo fa, ma sono rimasti sempre buoni amici. 
      Non ci rimane altra risorsa che fuggire nel vasto mondo.
      - Ma tu ne hai davvero il coraggio? - chiese lo spazzacamino - Hai pensato 
      che il mondo è tanto grande e che noi potremmo anche non tornare mai più?
      - Ho pensato a tutto.
      Lo spazzacamino la guardò a lungo, poi disse:
      - Secondo me, la strada migliore è la cappa del camino. Ti senti di 
      scivolare con me nella stufa e di arrampicarti lungo i tubi? Soltanto per 
      questa via potremo giungere al comignolo. Lassù mi sentirò a mio agio, ma 
      prima bisogna salire in alto in alto e arrivare a un buco attraverso il 
      quale usciremo nel mondo.
      La pastorella accennò di si, e allora il fidanzato la condusse allo 
      sportello della stufa e lo aperse.
      - Dio mio, com'e' buoi! - eclamò lei.
      Ma si fece coraggio ed entrò con lui nella stufa. Pian piano risalirono i 
      tubi e giunsero proprio nella cappa del camino.
      - Il peggio è passato e tra poco saremo fuori - disse lo spazzacamino - 
      Guarda in alto che magnifica stella!
      C'era infatti nel cielo una stella che sembrava indicare la strada ai due 
      fuggitivi: scintillava proprio sulle loro teste; ed essi continuarono ad 
      arrampicarsi coraggiosamente. Era una strada ripida, nera, interminabile; 
      ma lo spazzacamino sosteneva la pastorella e le indicava i punti migliori 
      dove mettere i piedini di porcellana. Così finalmente arrivarono all'orlo 
      del camino e sedettero proprio sul comignolo per riposarsi un po'. Erano 
      davvero molto stanchi. Sopra di loro si stendeva il cielo pieno di stelle 
      e, sotto, i tetti innumerevoli della grande città. Essi guardarono giù, 
      guardarono intorno, tutto il vasto mondo. Come era grande! La povera 
      pastorella non lo aveva immaginato così! Ebbe paura: posò la fronte sulla 
      spalla del compagno e incominciò a piangere.
      Lo spazzacamino tentò invano di farle coraggio.
      - E' troppo! - singhiozzava - E' troppo grande! E' più grande di quando io 
      possa sopportare. Oh, se fossimo ancora sulla mensola vicina allo 
      specchio! Ti prego, riaccompagnami là! Non sarò contenta finché non ci 
      sarò ritornata. Io ti ho seguito nel vasto mondo, ma adesso devi 
      ricondurmi a casa, se mi vuoi bene.
      Lo spazzacamino cercò di calmarla e di farla ragionare; le ricordò il 
      vecchio cinese e il Gran Generale in Capo Gamba di Caprone; ma lei 
      continuava a piangere disperatamente e non restò altro rimedio che 
      accontentarla.
      Rientrati nella cappa del camino, incominciarono a scendere con gran 
      fatica, poi si ritrovarono di nuovo nei tubi oscuri. Non era di certo un 
      viaggio di piacere! Infine giunsero nella stufa e si fermarono ad 
      ascoltare dietro lo sportello, per capire che cosa succedeva nella stanza; 
      ma non udirono alcun rumore. Allora cautamente sporsero la testa e 
      guardarono. Ahimè, il vecchio cinese giaceva sul pavimento, rotto in tre 
      pezzi: nel tentativo di inseguirli era caduto dalla mensola. Il busto si 
      trovava distaccato dal resto del corpo, la testa era rotolata in un 
angolo.
      Il Gran Generale Comandante in Capo Gamba di Caprone conservava, invece, 
      l'atteggiamento consueto.
      - E' terribile! - disse la pastorella - Il vecchio nonno si è rotto e la 
      colpa è nostra! Oh, non riuscirò mai a sopravvivere a questa disgrazia! - 
      E ricominciò a piangere.
      - Si potrà aggiustarlo - la consolò lo spazzacamino - Sì, certamente è 
      possibile. Non disperarti, via: se gli riattacchiamo il busto alla gambe e 
      gli metteremo un buon sostegno nel collo, ritornerà come se fosse nuovo&#8230;e 
      potrà dirci ancora una quantità di cose sgradevoli.
      - Lo credi? - domandò la pastorella un po' rasserenata.
      Così dicendo pian piano uscirono dalla stufa e si arrampicarono di nuovo 
      sulla mensola, vicino al grande specchio.
      - Ecco a che punto siamo - commentò lo spazzacamino -Quanta fatica per 
      nulla!
      - Oh, se soltanto il vecchio nonno fosse riappiccicato! - disse la 
      pastorella.
      Il vecchio nonno, infatti, venne rimesso insieme con po' di colla. Gli fu 
      applicato un sostegno per tener ferma la testa e ritornò come nuovo; ma 
      non poteva più dire di sì o di no .
      - Uh, come fate il sostenuto, da quando vi siete rotto - Gli disse il Gran 
      Comandante in Capo Gamba di Caprone - Allora, volete darmi in moglie 
      vostra nipote sì o no?
      Lo spazzacamino e la pastorella guardavano ansiosamente il vecchio cinese, 
      ma egli non poteva più piegare il collo e si sarebbe vergognato di 
      confessare che aveva dentro un sostegno. Ma grazie appunto a questo, le 
      due statuine di porcellana poterono mettersi il cuore in pace e vivere 
      tranquille insieme, fino al giorno fatale in cui anch'esse si ruppero.
