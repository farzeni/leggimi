
D’improvviso scorsero una fontana. Emetteva zampilli d’acqua scintillante, che danzavano al suono di una musica vivace.
Rapidamente uno dei ragazzi afferrò un secchiello d’argento posato sul bordo della vasca, vi raccolse uno zampillo d’acqua danzante e poi via di corsa, a mettersi in salvo.
- Ma che bravi! - disse anche questa volta la perfida cugina, vedendoli ritornare con il nuovo dono.
- Purtroppo però nemmeno oggi il Re vi potrà ricevere... Non vi resta, se proprio insistete nel volergli parlare, che ritornare domani. E, dal momento che dovete attendere un altro giorno, io penso che sarebbe più gentile nei suoi confronti portargli tre doni, dal momento che siete in tre, uno per ciascuno.
- E che cosa pensate gradirebbe il Re come terzo dono? - chiesero i bambini.
- Io so che il Re ha sempre desiderato possedere l’Uccellin Bel Verde. Catturatelo per lui e lo renderete senz’altro benevolo nei vostri confronti.
Mentre i tre fanciulli nuovamente delusi lasciavano il castello, un sorriso malvagio aleggiava sulle labbra della donna: li aveva spinti verso una meta da cui nessuno aveva mai fatto ritorno.
Il vecchietto, che li attendeva presso i cancelli, questa volta sembrò irremovibile.
Disse loro che l’Uccellin Bel Verde viveva nella parte più profonda della foresta, in una casetta di legno.
Ma se anche fossero riusciti ad arrivarvi incolumi, non avevano alcuna speranza di riuscire nel loro intento.
L’uccellino infatti era velocissimo, non si lasciava afferrare, e chi falliva al primo tentativo veniva tramutato in una statua di pietra.
