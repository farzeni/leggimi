Il Baule volante
      C'era una volta un mercante così ricco, ma così ricco, che avrebbe potuto 
      lastricare una strada intera con le sue monete d'argento e d'oro, ma non 
      lo faceva. Lui usava il suo denaro soltanto così: se gli usciva un soldo 
      dalla tasca, di sicuro ce n'entravano altri venti; era fatto così, quel 
      mercante, e così morì.
      Il figlio, che ereditò tutto quel denaro, amava vivere spensieratamente: 
      tutte le sere andava ai balli in maschera, e usava le banconote per fare 
      gli aquiloni, e si divertiva a far rimbalzare sullo specchio d'acqua del 
      lago non i ciottoli tondi, ma le monete d'oro, che saltavano meglio: alla 
      fine gli restarono soltanto quattro soldi e nessun vestito, ma soltanto un 
      paio di babbucce e una vecchia vestaglia.
      I suoi amici non si curavano più di lui, dato che non poteva più uscire 
      con loro nelle strade; ma uno di loro, che era il più buono, gli mandò un 
      vecchio armadio e gli disse: 
      "Mettici dentro le tue cose".
      Ma lui non aveva più niente! Allora ci entrò lui stesso.
      Era un baule molto strano. Non appena si chiudeva la serratura, esso si 
      alzava in volo; e così anche quella volta si alzò, e passando per la cappa 
      del camino, volo fin sopra le nuvole, lontano lontano: il fondo del baule 
      cigolava, e lui aveva una gran paura che si rompesse: che ruzzolone 
      avrebbe fatto! Vola che ti vola, il baule arrivò nel Paese dei Turchi.
      Quando fu arrivato nascose il baule nel bosco, sotto le foglie secche, 
      dopodiché entro nella città: poteva permettersi di farlo, perché in 
      Turchia tutti vanno in giro in babbucce e vestaglia, come lui.
      A un certo punto incontrò una balia con un bambino.
      "Senti un po', balia turca!", disse lui. "Sai dirmi cos'è quel palazzo 
      vicino alla città, con finestre così alte?"
      "Lassù abita la figlia del re", rispose la balia. "Le fu predetto che 
      sarebbe stata infelice per causa di un fidanzato: perciò nessuno al mondo 
      può avvicinarla, a meno che non sia accompagnato dal re e dalla regina".
      "Molte grazie", disse il figlio del mercante, e ritornò nel bosco. Quando 
      fu arrivato entrò nel baule, volò sopra il tetto del palazzo ed entrò da 
      una finestra proprio nella stanza della principessa.
      Lei era distesa su un sofà, e dormiva: era così bella che il figlio del 
      mercante dovette darle un bacio; ella si svegliò spaventatissima, ma lui 
      le disse che era il Dio dei turchi in persona. E che era disceso dal cielo 
      per incontrarla: la cosa le fece molto piacere.
      Allora si misero a sedere l'uno di fianco all'altro, ed egli le raccontò 
      favole sui suoi occhi: diceva che erano due laghi oscuri e splendidi, che 
      i pensieri ci nuotavano come sirene, e la sua fronte era un monte di neve 
      con meravigliose camere e splendidi quadri; e le raccontava anche della 
      cicogna, che porta i cari bambini. Che belle fiabe che raccontava! Finché 
      lui non chiese la sua mano, e lei gli rispose di sì.
      "Se vieni a trovarmi sabato prossimo", disse lei, "il re e la regina 
      saranno qui a prendere il tè! Senz'altro si sentiranno molto lusingati del 
      fatto che io sposo il Dio dei turchi. Però tu dovresti inventare una 
      favola che sia davvero molto bella, perché i miei genitori ci tengono 
      assai: mia madre le vuole con la morale, secondo la tradizione; mio padre 
      invece le preferisce buffe, perché gli piace ridere.
      "D'accordo, in dono alla mia sposa porterò una fiaba", disse lui, e così 
      si separarono. Prima però la principessa gli fece dono di una scimitarra 
      tutta tempestata di monete d'oro, che gli garbava assai.
      Una volta uscito dal palazzo, volò a comprarsi una vestaglia nuova, e poi 
      rientrò nel bosco. Qui si mise a sedere e cercò di pensare a una fiaba: 
      doveva averne una pronta per sabato, il che non era per niente facile.
      Finché un giorno la fiaba fu pronta, ed era proprio sabato.
      Il re e la regina, con tutta la corte, lo aspettavano nella camera della 
      principessa bevendo il tè, e lo accolsero con molta gentilezza.
      "Allora, ci vuole raccontare una fiaba?", disse la regina, "Ma che sia 
      profonda e istruttiva!"
      "Però deve fare anche ridere", disse il re.
      "Senz'altro!", rispose lui, e cominciò a raccontare. Adesso bisogna fare 
      molta attenzione.
      "C'era una volta un pacchetto di fiammiferi, i quali appartenevano a una 
      famiglia nobile, e ne andavano molto orgogliosi: il loro albero 
      genealogico era un vecchio e maestoso albero nella foresta. Adesso i 
      fiammiferi stavano sulla mensola, tra un acciarino e una vecchia pentola 
      di ferro, ed era a loro che essi raccontavano la loro giovinezza:
      "Allora", dicevano, "al tempo dei nostri verdi anni, stavamo proprio sopra 
      un albero verde! Ogni alba e ogni tramonto ci veniva servito il tè di 
      diamanti, cioè la rugiada, e per tutto il giorno avevamo i raggi del sole, 
      perché il sole splendeva, e tutti gli uccelli del bosco venivano a 
      raccontarci delle storie. Noi sapevamo bene di essere ricchi, perché gli 
      altri alberi erano vestiti soltanto nei mesi d'estate, mentre la nostra 
      famiglia poteva permettersi verdi vestiti d'estate e d'inverno. Ma poi 
      arrivarono dei boscaioli, vi fu una grande rivoluzione, e la nostra 
      famiglia andò perduta. Il tronco principale del casato trovò posto come 
      albero maestro su una bellissima nave, che se voleva poteva fare il giro 
      del mondo; gli altri rami andarono chi di qua, chi di là, e a noi fu dato 
      l'incarico di accendere la luce per la plebaglia; è solo per questo motivo 
      che gente nobile come noi è venuta a stare qui in cucina!"
      "A me le cose sono andate in un modo diverso", disse la pentola in ferro 
      accanto ai fiammiferi. "Dal giorno che sono venuto al mondo, mi hanno 
      bollito e raschiato tante volte! A me tocca di occuparmi di cose concrete, 
      e diciamo la verità, la più importante della casa sono io. Il mio unico 
      piacere è stare sulla mensola, dopo il pranzo, ben lavata e risplendente, 
      a conservare con garbo coi compagni, anche se, a parte il secchio 
      dell'acqua che ogni tanto dà un'occhiata al cortile, noi siamo tutta gente 
      casalinga. L'unica a portarci un po' di notizie da fuori è la sporta, ma è 
      quella è sempre così agitata quando ci parla di popolo e di governo, 
      perché è una democratica; si figuri, l'altro giorno dallo spavento una 
      vecchia pentola è caduta sul pavimento e si è rotta!"
      "Basta, stai chiacchierando troppo", disse l'acciarino, e batté sulla 
      pietra focaia, sprizzando scintille. "Non sarebbe ora di organizzare una 
      serata divertente?"
      "Perché non discutiamo di chi tra di noi è il più distinto?", dissero i 
      fiammiferi.
      "Meglio di no", disse la pentola, "non mi piace parlare di me; perché 
      invece non organizziamo un veglione come si deve? Posso cominciare io: vi 
      racconterò una storia che ciascuno di noi ha vissuto: è così utile 
      approfondire le proprie esperienze! Ed è anche molto divertente! Dunque: 
      sulle sponde del mar Baltico, all'ombra dei faggi di Danimarca...".
      "Che bell'inizio", dissero i piattini in coro, "questa storia ci piacerà 
      senz'altro!"
      "È laggiù che ho passato la mia giovinezza, presso una famiglia 
      tranquilla. I mobili venivano sempre spolverati, il pavimento tirato a 
      lucido, e ogni quindici giorni si cambiavano le tendine..."
      "Com'è interessante questa storia", disse il piumino; "si capisce subito 
      che chi parla è una signora; dalle sue parole spira un'aria così pulita!"
      "Proprio così!", disse il secchio dell'acqua, e dalla gioia fece un tal 
      balzo che l'acqua si rovesciò sul pavimento.
      Ma la pentola continuò a raccontare: e la fine non fu meno bella del 
      principio.
      Tutti i piatti tintinnavano dalla gioia; il piumino raccolse del 
      prezzemolo verde dal secchio della sabbia e incoronò la pentola, perché 
      sapeva che questo avrebbe fatto rabbia a gli altri. "E poi", pensava 
      dentro di sé, "se io la incorono oggi, domani sarà lei a incoronare me".
      "Adesso vogliamo ballare!", dissero le molle del focolare, e ballarono: 
      Dio, mio, quanto alzavano le gambe! La vecchia fodera della sedia 
      nell'angolo si sbellicava a guardarle. "E adesso, possiamo essere 
      incoronate anche noi?", chiesero. E anche loro furono incoronate.
      "Dio mio! Dopo tutto non è che plebaglia!", pensavano i fiammiferi. Ora 
      toccava alla teiera a cantare, ma si sentiva un po' raffreddata, disse, 
      non poteva mica cantare se non era sul punto di bollire; ma la verità è 
      che le piaceva cantare soltanto a tavola, tra gli invitati.
      Vicino alla finestra c'era una vecchia penna d'oca, che la cuoca usava 
      sempre per fare i conti; in lei non c'era nulla che richiamasse 
      l'attenzione, a parte il fatto che lei era sempre troppo immersa nel suo 
      calamaio, e ne andava anche orgogliosa. "La teiera non vuol cantare?" 
      sbottò lei, "Bene; qui fuori nella gabbia c'è un usignolo: lui sì che sa 
      cantare. Lei invece non ha mai imparato nulla... ma forse stasera non 
      vogliamo sparlare di nessuno!" "Trovo molto sconveniente", disse il 
      bollitore, che amava cantare in cucina, ed era fratellastro della teiera", 
      dover ascoltare un uccello estraneo di quel genere. Vi sembra patriottico? 
      La sporta cosa ne pensa?"
      "Io non posso che friggere dalla rabbia!", disse la sporta, " non potete 
      immaginare quanto sia arrabbiata! Vi pare il modo di trascorrere una 
      serata? Non sarebbe meglio mettere un po' in ordine la casa? Ognuno allora 
      dovrebbe mettersi al proprio posto, e io dovrei dirigere tutti quanti. 
      Questo sì che sarebbe diverso"..
      "Sì, sì, facciamo baccano", dissero tutti quanti. In quel momento la porta 
      si spalancò. Era la domestica, e tutti si misero fermi, nessuno aprì 
      bocca; ma non c'era una sola pentola che non si sentisse molto distinta e 
      che non fosse ben conscia delle sue capacità. "Ah! Se avessi voluto", 
      pensava ognuna di loro, "sarebbe stata davvero una serata divertente".
      La cameriera prese i fiammiferi e accese il fuoco. Mamma mia, come 
      bruciavano! Che fiamme!
      "Adesso sì", pensavano, "Che tutti possono vedere chi sono i più 
      importanti! Che splendore, che luce abbiamo noi!..." ed erano già 
      consumati".

      "Che bella fiaba", disse la regina, "mi sembrava proprio di essere in 
      cucina, vicino ai fiammiferi! Ora ti daremo in sposa nostra figlia".
      "Certo", disse il re, "la sposerai lunedì stesso!", perché gli davano del 
      tu, dal momento che ormai faceva parte della famiglia.
      Furono fissate le nozze, e la sera della vigilia tutta la città fu 
      illuminata; volavano per l'aria ciambelline e maritozzi; i bambini per 
      strada si alzavano sulla punta dei piedi per afferrarle, e gridavano: 
      "Urrà", e fischiavano con le dita; era uno spettacolo straordinario.
      "Eh sì, anch'io forse dovrei fare qualcosa!", pensò il figlio del 
      mercante; e comprò fuochi artificiali, petardi e tutto il resto, li mise 
      nel baule e si alzò in volo.
      Che spettacolo! Che botti!
      Tutti i turchi, a ogni botto, saltavano così in alto che le loro babbucce 
      sfioravano le orecchie; non si era mai visto uno spettacolo del genere. 
      Ora sì che era chiaro che quello era proprio il Dio dei turchi, lo sposo 
      promesso della principessa.
      Quando il figlio del mercante fu ridisceso nel bosco, pensò: 
      "Mi piacerebbe ora recarmi in città e sentire che impressione ho fatto!" E 
      in fondo era normale che desiderasse una cosa del genere.
      Mamma mia, le cose che la gente non diceva! Tutti quelli a cui domandava 
      dicevano una cosa diversa, ma erano d'accordo: era stato straordinario.
      "Io ho visto il Dio dei turchi in carne e ossa", gridava uno; "Aveva gli 
      occhi come stelle brillanti, e una barba come acqua spumeggiante".
      "Volava su un tappeto di fuoco", diceva un altro; "e bellissimi angeli 
      uscivano fuori dalle pieghe!"
      Oh, quante belle cose sentiva dire sul suo conto! E il giorno dopo si 
      sarebbe sposato.
      Allora ritornò nel bosco, per rimettersi nel baule, ma dove mai si era 
      messo quel baule? Era bruciato! Una scintilla dei fuochi artificiali c'era 
      caduta dentro, poi il fuoco si era propagato, e così il baule era ridotto 
      in cenere. Ora non poteva più volare, né tornare dalla sua fidanzata.
      Lei rimase tutto il giorno sul tetto ad aspettare; e sta ancora 
      aspettando, mentre egli gira il mondo e racconta le sue fiabe: ma non sono 
      più così allegre come quella che raccontò sui fiammiferi.
      Che gente strana 
