
Era molto meglio quindi che i ragazzi ritornassero al mulino sul fiume e dimenticassero la loro avventura.
Questi però non furono d’accordo: avevano fatto tanto, e intendevano andare fino in fondo.
Supplicarono il vecchietto con tanta insistenza che questi cedette alle loro preghiere, ma questa volta li volle accompagnare e, stretti sotto al mantello che li rendeva invisibili, si incamminarono tutti insieme.
Il percorso fu più lungo dei giorni precedenti e la foresta, con i suoi rumori, appariva più minacciosa che mai.
Finalmente, sbirciando da sotto il mantello, videro una piccola casa di legno. Decisero di tentare la sorte a turno ed uno dei fratelli entrò solo nella casetta.
Passò molto tempo, ma il ragazzo non faceva ritorno. Il secondo fratello decise di entrare a sua volta, ma neppure lui uscì dalla capanna.
Il vecchietto tentò allora di convincere la bambina a tornare indietro con lui, perché purtroppo per i suoi fratelli non c’era più nulla da fare, ma questa rispose fra le lacrime che non avrebbe fatto un passo senza di loro e che intendeva seguire la loro sorte, qualunque essa fosse. Senza indugio, sgusciò fuori dal mantello ed entrò decisa nella capanna. Subito ai suoi occhi si presentò una scena irreale. Nell’interno della casetta si ergevano alberi frondosi, tra cui svolazzava un piccolo uccello dal piumaggio di un verde brillante.
Ma la cosa più strana erano le innumerevoli statue che popolavano la stanza: tutte protendevano le mani come se una forza misteriosa le avesse bloccate nell’atto di afferrare qualche cosa. La fanciulla non si perse d’animo.
Ostentando tranquillità e indifferenza, restò immobile, e incominciò a canticchiare con voce bassa e dolce una ninnananna.
Di lì a poco la bestiola si fermò su un ramo ad ascoltarla, poi reclinò il capino sotto l’ala e si addormentò.
Allora la fanciulla lo prese con delicatezza, lo chiuse in una gabbietta e si affrettò ad uscire.
