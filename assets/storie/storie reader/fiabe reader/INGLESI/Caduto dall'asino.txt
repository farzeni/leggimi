Caduto dall'asino
Un giorno un brav'uomo se ne andava in groppa al suo asinello e, passando 
      accanto a un giardino, vide un ramo che attraverso la cancellata si 
      spenzolava sul sentiero, ed era carico di magnifiche pere. Vederle e 
      averne voglia fu la stessa cosa. Alzandosi un po' sulla sella, l'uomo 
      afferrò il ramo con una mano, e con l'altra afferrò la pera più bella. Ma 
      non fece in tempo a coglierla, perché l'asino, ombroso, chissà di che cosa 
      si spaventò e scappò via al galoppo. Per non cascare, l'uomo dovette 
      afferrarsi con tutte e due le mani al ramo.
      Mentre se ne stava appeso a quel modo, sgambettando, accorse il 
      giardiniere e gli gridò: - Ehi, tu, che cosa fai sul mio albero?
      - Amico mio, non mi crederai: sono caduto dall'asino!
      Il giardiniere non volle credere che si potesse cadere all'insù. Prese un 
      bastone e gliene diede ne tante ne poche.
      State attenti anche voi: c'è modo e modo di cadere dall'asino.
      