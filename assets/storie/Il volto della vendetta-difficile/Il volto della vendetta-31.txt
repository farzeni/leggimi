Il volto della vendetta 31

Quando il loro soverchiante numero circondò il pistolero, lo sommerse nella moltitudine, e tutto venne coperto dalla polvere, d'istinto, e come un sol uomo, i soldati uscirono dalle loro difese pietrificate e ruzzolarono in basso correndo verso il massacro che si compiva sul piano. Ma tutto d'un tratto, nell'ambiente, avvenne qualcosa; un'aria diversa, un'atmosfera emozionante, e tutto cambiò. In lontananza, un melodico squillo acuto. Poi, come in un sogno, da dietro ad una parete di roccia che faceva gomito, ecco spuntare onirica l'immagine gloriosa e sfavillante degli squadroni della Cavalleria che venivano alla carica. Gl'indiani avvertirono l'arrivo dei soldati, e immediatamente voltarono i cavalli a Sud e si lanciarono al galoppo. Ma quando erano in procinto d'imboccare uno dei canaloni di pietra rossa, ne spuntarono invece altri reparti di cavalleria, che con una manovra a tenaglia avevano genialmente imbottigliato il nemico. I due fronti di cavalleria chiusero la tenaglia sugli indiani pressandoli in una tenace quanto micidiale morsa, ingaggiando una breve, efficace battaglia che ne annientò l'entità 
bellica. Gli eroi indiani si immolarono con furore da guerrieri fino all'ultimo uomo, ma alla fine venne per loro il momento di soccombere. Finita che fu l'orrenda buriana della battaglia, la calma ridiscese fra gli anfratti del Canyon del Diablo. Fece ora il suo ingresso in scena anche, in sella alla sua caratteristica cavalcatura, il generale Crook, che da dietro le quinte aveva orchestrato tutta la scena della battaglia. Gatewood, con prudente riverenza, s'avvicinò a passi lenti e solenni a dove aveva visto combattere Mc Thierman fino alla sua scomparsa fra la nube di polvere. Questa nube, ora si stava diradando. Aiutata in estremo da un colpo di vento, scomparve. Ne emerse, misticamente, la sagoma d'un uomo a cavallo. In sella al suo destriero, divenne sempre più chiara l'immagine di John Mc Thierman. Il coltello insanguinato in una mano, la pistola fumante nell'altra, era circondato d'una raccapricciante distesa di cadaveri orribilmente sguaiati in ogni macabra posa. Il pistolero era un'immagine spaventosa, un' orrorifica icona da incubo: grondava sangue da una miriade di dolorose ferite che costellavano il suo corpo, ma non se ne 
curava, cosparso di molto più sangue altrui, appertenuto fino a pochi attimi prima ad una selva di coraggiosi e valorosi guerrieri che ora giacevano in terra ai suoi piedi. Ora il suo sguardo era fisso, duro, su Gatewood, ma il tenente all'interno vi riconobbe la ricomparsa d'una ritrovata serenità. 
