Fratelli Grimm fiaba: l'acqua dell'eterna giovinezza
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      La fiaba dell'acqua dell'eterna giovinezza
      Fratelli Grimm.
      L'acqua dell'eterna giovinezza 
      C'era una volta un re che era molto malato, così malato che i suoi tre 
      figli ne provavano una gran pena. Per nascondere le loro lacrime si erano 
      rifugiati nel parco del castello, allorquando videro venir loro incontro 
      un vecchio al quale confidarono il loro tormento.
      - Conosco un rimedio - disse l'uomo - è l'Acqua dell'Eterna Giovinezza. 
      Qualche sorso basterà a guarire il re, ma è molto difficile procurarsela.
      Il primo dei tre figli si precipitò al capezzale di suo padre e lo mise al 
      corrente del suo desiderio di partire alla ricerca di questo miracoloso 
      rimedio.
      - L'impresa è troppo pericolosa, è meglio che io muoia, figlio mio - 
      rispose il re in fin di vita - non voglio che tu rischi la tua vita.
      Ma il figlio primogenito insistette e infine ottenne il consenso di suo 
      padre, pensando che a missione compiuta avrebbe ereditato il suo regno. Il 
      principe inforcò il suo robusto destriero e si mise in cammino. Cavalcò 
      giorni e giorni, allorquando incontrò un nano che sembrava lo stesse 
      aspettando.
      - Dove vai così in fretta bravo cavaliere? - gli chiese il nano.
      - Sei molto indiscreto, villano di un nano. - gli rispose il principe 
      correndo come un lampo.
      Il nano molto offeso, gli lanciò un sortilegio. Ben presto il cavaliere 
      entrò nella gola di una montagna che si chiuse alle sue spalle 
      impedendogli sia di andare avanti, che di retrocedere. Si trovò quindi 
      prigioniero con il suo cavallo come in una fortezza. Durante questo tempo 
      il re ammalato si disperava aspettando il suo ritorno. Il secondo dei 
      figli chiese allora il permesso a suo padre di andare in cerca dell'Acqua 
      dell'Eterna Giovinezza. Il re fece qualche difficoltà, ma finì per cedere. 
      Il principe fece la stessa strada del fratello maggiore. Anch'egli 
      incontrò il nano che gli fece la stessa domanda:
      - Questo non ti riguarda maleducato di un nano. - rispose il principe 
      proseguendo il cammino senza nemmeno degnarsi di voltarsi. Il nano, 
      furioso, lanciò anche a lui un sortilegio. Il cavaliere entrò nella gola e 
      fece la stessa fine di suo fratello e non ritornò. Ben presto il figlio 
      minore pregò suo padre di lasciar partire anche lui alla ricerca 
      dell'Acqua dell'Eterna Giovinezza. Il re acconsentì. Il giovane principe 
      incontrò a sua volta il nano che gli chiese il motivo del suo viaggio. 
      - Mio padre sta per morire ed io sto tentando di trovare l'Acqua 
      dell'Eterna Giovinezza per poterlo salvare - rispose il principe 
      gentilmente.
      - Sai almeno dove si trova? - gli chiese il nano.
      - Ahimè! No - rispose il principe con rimpianto.
      - Tu non sei orgoglioso come i tuoi fratelli, quindi t'indicherò dove 
      trovarla. Quest'acqua miracolosa si trova nel cortile di un castello 
      incantato, dove sgorga da una fontana. Ecco una bacchetta magica con la 
      quale busserai tre volte alla porta del castello. Questa si aprirà e tu 
      vedrai all'interno due leoni che fedelmente fanno la guardia. Getterai 
      loro queste due forme di pane ed essi ti lasceranno passare. Vai dritto 
      alla fontana e raccogli in una coppa l'Acqua dell'Eterna Giovinezza. Ma 
      stai attento, bisogna che tu venga via prima che suonino i dodici colpi di 
      mezzogiorno, in caso contrario rimarrai prigioniero nel castello.
      Il principe ringraziò il nano e proseguì il cammino portando con se la 
      bacchetta magica e le due pagnotte. Arrivò al castello e fece quello che 
      gli aveva detto il nano. Mentre attraversava una magnifica sala incontrò 
      una bella ragazza che l'abbracciò e gli diede una spada e un pane, poi 
      l'accompagnò alla fontana.
      - Tu mi hai liberata dall'incantesimo che sovrasta questo castello - gli 
      disse - tra un anno celebreremo le nostre nozze e questo regno ti 
      apparterrà. Ma ora bisogna fare in fretta, poiché stanno per suonare i 
      dodici colpi di mezzogiorno.
      Il principe riempì una coppa d'Acqua dell'Eterna Giovinezza, poi se ne 
      andò prima che scoccasse l'ora prevista. Sulla via del ritorno incontrò il 
      nano che l'aspettava.
      - La spada, che è magica, ti permetterà di combattere i tuoi nemici ed il 
      pane non si esaurirà mai - gli disse.
      - Aiutami a trovare i miei fratelli - implorò il principe.
      - Quando ti avvicinerai alle montagne blu, saranno liberati. Io li ho 
      tenuti prigionieri per punire il loro orgoglio. Diffida della loro 
      perfidia - disse il nano.
      Il giovane ritrovò i suoi fratelli e raccontò loro tutto quello che gli 
      era capitato. Tutti e tre i fratelli fecero insieme il viaggio di ritorno 
      verso il castello del loro padre, ma durante il cammino attraversarono tre 
      paesi dove imperversava la guerra e la carestia.
      Il principe prestò la sua spada a ciascuno dei tre sovrani ed inoltre il 
      pane magico. Li aiutò fino a quando non tornò la pace. Dopo un lungo 
      viaggio e molte peripezie, i principi arrivarono finalmente al capezzale 
      del loro padre.
      L'ultimo dei tre fratelli tese la sua coppa al re che ne bevve il 
      contenuto. Sfortunatamente la sua malattia si aggravò. Allora gli altri 
      due fratelli presentarono al loro padre la coppa che avevano portato e che 
      conteneva l'acqua che avevano sottratto al suo fratello sostituendola con 
      quella salata.
      Il sovrano, non solo guarì subito, ma si trovò anche ringiovanito. I due 
      fratelli intriganti accusarono il più giovane di aver voluto avvelenare il 
      loro padre allo scopo di ereditare il regno.
      Poi lo presero anche in giro:
      - Tu sei coraggioso, ma molto ingenuo, caro fratello. Noi abbiamo 
      scambiato le coppe. Tra un anno uno di noi sposerà la principessa di cui 
      tu ci hai parlato. Ma non parlare se non vuoi morire.
      Nel frattempo il re era molto irritato. Poiché credeva che il suo giovane 
      figlio avesse voluto attentare alla sua vita, lo fece condannare a morte 
      dalla corte ed incaricò uno dei suoi cacciatori di eseguire la sentenza. 
      Costui non ebbe il coraggio, poiché conosceva il principe sin dalla più 
      tenera infanzia. Gli confessò l'incarico che aveva ricevuto, poi l'aiutò a 
      fuggire nella foresta. Qualche tempo dopo arrivarono al castello tre carri 
      pieni d'oro e di pietre preziose. Erano regalati dai tre re che aveva 
      aiutato. Il vecchio re allora subodorò la verità e poco dopo venne a 
      conoscenza dal cacciatore che suo figlio era ancora vivo.
      Passò un anno. 
      La principessa nel frattempo aveva fatto costruire un viale pavimentato 
      d'oro sino al cancello del suo castello e ordinò ai suoi servitori di 
      lasciar entrare soltanto quel cavaliere che l'avesse attraversato senza 
      esitazione, poiché sarebbe stato quello che lei aspettava.
      Ben presto i principi più anziani si presentarono al castello, ma nessuno 
      dei due osò calpestare il pavimento d'oro con il suo cavallo. 
      Al contrario il giovane principe che aveva finalmente lasciato la foresta, 
      non ci fece nemmeno caso: cieco d'amore, galoppo dritto verso il castello 
      fin davanti alla porta della principessa che l'accolse teneramente.
      Le nozze furono celebrate tra la gioia di tutti.
      Un giorno il principe venne a sapere che suo padre desiderava rivederlo. 
      Andò quindi a trovarlo e gli raccontò la perfidia dei suoi fratelli. 
      Allora il re volle castigarli, ma essi se n'erano fuggiti per sempre. 
      fratelli Jachob e Wilhelm Grimm 
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
