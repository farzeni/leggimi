     Il vestito nuovo dell'Imperatore
      C'era una volta un imperatore che amava così tanto la moda da spendere 
      tutto il suo denaro soltanto per vestirsi con eleganza. Non aveva nessuna 
      cura per i suoi soldati, né per il teatro o le passeggiate nei boschi, a 
      meno che non si trattasse di sfoggiare i suoi vestiti nuovi: possedeva un 
      vestito per ogni ora del giorno, e mentre di solito di un re si dice: "È 
      nella sala del Consiglio", di lui si diceva soltanto: "È nel vestibolo".
      Nella grande città che era la capitale del suo regno, c'era sempre da 
      divertirsi: ogni giorno arrivavano forestieri, e una volta vennero anche 
      due truffatori: essi dicevano di essere due tessitori e di saper tessere 
      la stoffa più incredibile mai vista. Non solo i disegni e i colori erano 
      meravigliosi, ma gli abiti prodotti con quella stoffa avevano un curioso 
      potere: essi diventavano invisibili agli occhi degli uomini che non erano 
      all'altezza della loro carica, o che erano semplicemente molto stupidi.
      "Quelli sì che sarebbero degli abiti meravigliosi!", pensò l'imperatore: 
      con quelli indosso, io potrei riconoscere gli incapaci che lavorano nel 
      mio impero, e saprei distinguere gli stupidi dagli intelligenti! Devo 
      avere subito quella stoffa!".
      E pagò i due truffatori, affinché essi si mettessero al lavoro.
      Quei due montarono due telai, finsero di cominciare il loro lavoro, ma non 
      avevano nessuna stoffa da tessere. Chiesero senza tanti complimenti la 
      seta più bella e l'oro più brillante, se li misero in borsa, e 
      continuarono a così, coi telai vuoti, fino a tarda notte.
      "Mi piacerebbe sapere a che punto stanno con la stoffa!", pensava intanto 
      l'imperatore; ma a dire il vero si sentiva un po' nervoso al pensiero che 
      una persona stupida, o incompetente, non avrebbe potuto vedere l'abito. 
      Non che lui temesse per sé, figurarsi: tuttavia volle prima mandare 
      qualcun altro a vedere come procedevano i lavori.
      Nel frattempo tutti gli abitanti della città avevano saputo delle 
      incredibili virtù di quella stoffa, e non vedevano l'ora di vedere quanto 
      stupido o incompetente fosse il proprio vicino.
      "Manderò dai tessitori il mio vecchio e fidato ministro", decise 
      l'imperatore, "nessuno meglio di lui potrà vedere che aspetto ha quella 
      stoffa, perché è intelligente e nessuno più di lui è all'altezza del 
      proprio compito".
      Così quel vecchio e fidato ministro si recò nella stanza dove i due 
      tessitori stavano tessendo sui telai vuoti. "Santo cielo!", pensò, 
      spalancando gli occhi, "Non vedo assolutamente niente!"
      Ma non lo disse a voce alta.
      I due tessitori gli chiesero di avvicinarsi, e gli domandarono se il 
      disegno e i colori erano di suo gradimento, sempre indicando il telaio 
      vuoto: il povero ministro continuava a fare tanto d'occhi, ma senza 
      riuscire a vedere niente, anche perché non c'era proprio niente.
      "Povero me", pensava intanto, "ma allora sono uno stupido? Non l'avrei mai 
      detto! Ma è meglio che nessun altro lo sappia! O magari non sono degno 
      della mia carica di ministro? No, in tutti casi non posso far sapere che 
      non riesco a vedere la stoffa!"
      "E allora, cosa ne dice", chiese uno dei tessitori.
      "Belli, bellissimi!", disse il vecchio ministro, guardando da dietro gli 
      occhiali. "Che disegni! Che colori! Mi piacciono moltissimo, e lo dirò 
      all'imperatore."
      "Ah, bene, ne siamo felici", risposero quei due, e quindi si misero a 
      discutere sulla quantità dei colori e a spiegare le particolarità del 
      disegno. Il vecchio ministro ascoltò tutto molto attentamente, per poterlo 
      ripetere fedelmente quando sarebbe tornato dall'imperatore; e così fece.
      Allora i due truffatori chiesero ancora soldi, e seta, e oro, che gli 
      sarebbe servito per la tessitura. Ma poi infilarono tutto nella loro 
      borsa, e nel telaio non ci misero neanche un filo. Eppure continuavano a 
      tessere sul telaio vuoto.
      Dopo un po' di tempo l'imperatore inviò un altro funzionario, assai 
      valente, a vedere come procedevano i lavori. Ma anche a lui capitò lo 
      stesso caso del vecchio ministro: si mise a guardare, a guardare, ma 
      siccome oltre ai telai vuoti non c'era niente, non poteva vedere niente.
      "Guardi la stoffa, non è magnifica?", dicevano i due truffatori, e intanto 
      gli spiegavano il meraviglioso disegno che non esisteva affatto.
      "Io non sono uno stupido!", pensava il valente funzionario. "Forse che non 
      sono all'altezza della mia carica! Davvero strano! Meglio che nessuno se 
      ne accorga!" E così iniziò anche lui a lodare il tessuto che non riusciva 
      a vedere, e parlò di quanto gli piacessero quei colori, e quei disegni 
      così graziosi. "Sì, è davvero la stoffa più bella del mondo", disse poi 
      all'imperatore.
      Tutti i sudditi non facevano che discutere di quel magnifico tessuto. 
      Infine anche l'imperatore volle andare a vederlo, mentre esso era ancora 
      sul telaio. Si fece accompagnare dalla sua scorta d'onore, nella quale 
      c'erano anche i due ministri che erano già venuti, e si recò dai due 
      astuti imbroglioni, che continuavano a tessere e a tessere... un filo che 
      non c'era.
      "Non è forse 'magnifique'?", dicevano in coro i due funzionari; "Che 
      disegni, Sua Maestà! Che colori!", e intanto indicavano il telaio vuoto, 
      perché erano sicuri che gli altri ci vedessero sopra la stoffa.
      "Ma cosa sta succedendo?", pensò l'imperatore, "non vedo proprio nulla! 
      Terribile! Che io sia stupido? O magari non sono degno di fare 
      l'imperatore? Questo è il peggio che mi potesse capitare!"
      "Ma è bellissimo", intanto diceva. "Avete tutta la mia ammirazione!", e 
      annuiva soddisfatto, mentre fissava il telaio vuoto: mica poteva dire che 
      non vedeva niente! Tutti quelli che lo accompagnavano guardavano, 
      guardavano, ma per quanto potessero guardare, la sostanza non cambiava: 
      eppure anch'essi ripeterono le parole dell'imperatore: "Bellissimo!", e 
      gli suggerirono di farsi fare un abito nuovo con quella stoffa, per 
      l'imminente parata di corte.
      "'Magnifique'!, 'Excellent'!", non facevano che ripetere, ed erano tutti 
      molto felici di dire cose del genere.
      L'imperatore consegnò ai due imbroglioni la Croce di Cavaliere da tenere 
      appesa al petto, e li nominò Grandi Tessitori.
      Per tutta la notte prima della parata di corte, quei due rimasero alzati 
      con più di sedici candele accese, di modo che tutti potessero vedere 
      quanto era difficile confezionare i nuovi abiti dell'imperatore. Quindi 
      fecero finta di staccare la stoffa dal telaio, e poi con due forbicioni 
      tagliarono l'aria, cucirono con un ago senza filo, e dissero, finalmente: 
      "Ecco i vestiti, sono pronti!"
      Venne allora l'imperatore in persona, coi suoi più illustri cavalieri, e i 
      due truffatori, tenendo il braccio alzato come per reggere qualcosa, gli 
      dissero: "Ecco qui i pantaloni, ecco la giacchetta, ecco la mantellina..." 
      eccetera. "Che stoffa! È leggera come una tela di ragno! Sembra quasi di 
      non avere indosso nulla, ma è questo appunto il suo pregio!"
      "Già", dissero tutti i cavalieri, anche se non vedevano niente, perché non 
      c'era niente da vedere.
      "E ora", dissero i due imbroglioni, se Sua Maestà Imperiale vorrà degnarsi 
      di spogliarsi, noi lo aiuteremo a indossare questi abiti nuovi proprio qui 
      di fronte allo specchio!"
      L'imperatore si spogliò, e i due truffatori fingevano di porgergli, uno 
      per uno, tutti i vestiti che, a detta loro, dovevano essere completati: 
      quindi lo presero per la vita e fecero finta di legargli qualcosa dietro: 
      era lo strascico. Ora l'imperatore si girava e rigirava allo specchio.
      "Come sta bene! Questi vestiti lo fanno sembrare più bello!", tutti 
      dicevano. "Che disegno! Che colori! Che vestito incredibile!"
      "Stanno arrivando i portatori col baldacchino che starà sopra la testa del 
      re durante il corteo!", disse il Gran Maestro del Cerimoniale.
      "Sono pronto", disse l'imperatore. "Sto proprio bene, non è vero?" E 
      ancora una volta si rigirò davanti allo specchio, facendo finta di 
      osservare il suo vestito.
      I ciambellani che erano incaricati di reggergli lo strascico finsero di 
      raccoglierlo per terra, e poi si mossero tastando l'aria: mica potevano 
      far capire che non vedevano niente.
      Così l'imperatore marciò alla testa del corteo, sotto il grande 
      baldacchino, e la gente per la strada e alle finestre non faceva che dire: 
      "Dio mio, quanto sono belli gli abiti nuovi dell'imperatore! Gli stanno 
      proprio bene!" 
      Nessuno voleva confessare di non vedere niente, per paura di passare per 
      uno stupido, o un incompetente. Tra i tanti abiti dell'imperatore, nessuno 
      aveva riscosso tanto successo.
      "Ma l'imperatore non ha nulla addosso!", disse a un certo punto un 
      bambino. 
      "Santo cielo", disse il padre, "Questa è la voce dell'innocenza!". Così 
      tutti si misero a sussurrare quello che aveva detto il bambino.
      "Non ha nulla indosso! C'è un bambino che dice che non ha nulla indosso!"
      "Non ha proprio nulla indosso!", si misero tutti a urlare alla fine. E 
      l'imperatore rabbrividì, perché sapeva che avevano ragione; ma intanto 
      pensava: "Ormai devo condurre questa parata fino alla fine!", e così si 
      drizzò ancora più fiero, mentre i ciambellani lo seguivano reggendo una 
      coda che non c'era per niente.
