      L'aquila e lo scarafaggio.
      Un'aquila inseguiva una lepre per catturarla. Questa non sapeva come 
      trovare aiuto; così, visto uno scarafaggio, il solo essere in cui il caso 
      la fece imbattere, si diede a supplicarlo. Lo scarafaggio la rassicurò e, 
      appena l'aquila gli si avvicinò, prese a scongiurarla perché non gli 
      portasse via la povera lepre. Ma l'aquila non si curò di quel piccolo 
      insetto nero e divorò la lepre proprio sotto i suoi occhi.
      Memore dell'offesa, lo scarafaggio, da allora, prese a seguire l'aquila 
      con costanza: osservava i luoghi dove quella faceva il nido e deponeva le 
      uova; volava al nido, si posava sulle uova e le faceva rotolare 
      provocandone la rottura. 
      Cacciata da tutti i luoghi, l'aquila un giorno si rivolse a Giove e lo 
      pregò di procurarle un luogo sicuro, dove poter fare le sue covate. Giove 
      le permise di deporre le uova nel proprio grembo. Ma lo scarafaggio ideò 
      uno stratagemma: fece una pallottola di sterco, volò sopra il grembo di 
      Giove e ve lo lasciò cadere.
      Il dio, per liberarsi da quella sporcizia, si alzò n piedi con uno scatto 
      e, senza rendersene conto, fece cadere a terra le uova.
      Da quel tempo, si dice che nella stagione in cui appaiono gli scarafaggi 
      le aquile non facciano il nido. 
     