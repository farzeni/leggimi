      Il soldatino di piombo
      Mamma, guarda come sono belli! - Esclamò il bambino saltellando dalla 
      gioia.
      Il coperchio della scatola di legno, aperto con impazienza, fece ammirare 
      una ventina di soldatini di piombo allineati come in una parata. 
      Le uniformi rosso fiammante davano ai piccoli militari un fiero 
      portamento: giacche scarlatte, pantaloni blu scuro, copricapi neri con 
      piume rosse e bianche.
      Ognuno portava con fierezza il suo fucile. 
      Il bambino li prese uno ad uno e li mise sul tavolo, guardandoli 
      meravigliato.
      L'ultimo gli sembrò molto curioso: rimaneva perfetta-mente diritto, 
      magnifico come il resto della truppa... ma aveva una gamba sola!
      Malgrado questo difetto, o forse proprio per questo, aveva uno sguardo più 
      fiero, più audace degli altri.
      Subito, il ragazzino lo prese in simpatia e divenne il suo soldatino 
      preferito.
      Sulla tavola si trovava anche un castello di carta... Con il tetto 
      d'ardesia, le mura di pietra con i riflessi dorati, la scala con le 
      ringhiere in ferro, questo castello assomigliava ad un maniero feudale.
      Era in mezzo ad un parco verdeggiante ricco di alberi e piante 
multicolori.
      Due cigni bianchissimi navigavano maestosamente in un lago di carta 
      argentata.
      Ma la cosa più interessante era una graziosa ragazza che stava sulla porta 
      d'entrata: i biondi capelli raccolti in trecce, gli occhi limpidi come 
      l'acqua del lago, il sorriso dolce e attraente, la rendevano la più bella 
      delle ballerine.
      Un vestito etereo, stretto in vita, la faceva sembrare ancora più delicata 
      e fragile.
      Con le braccia alzate sopra la testa, rimaneva in perfetto equilibrio 
      sulla punta di un piede.
      L'altra gamba, tesa in aria, era in parte nascosta dall'ampia gonna.
      Dopo essere uscito dalla scatola, il soldato, attratto dalla bellezza 
      della ballerina, non smise di guardarla nemmeno un attimo.
      Egli credeva che avesse una sola gamba come lui e questa supposta 
      infermità rinforzava il suo amore appena nato.
      Cercò allora di conoscerla e decise di andarle a far visita appena fosse 
      venuta sera.
      Per far ciò, era indispensabile che il bambino si dimenticasse di 
      allinearlo nella scatola.
      Il soldatino si lasciò scivolare dietro ad un cofanetto e li rimase 
      sdraiato ed immobile.
      Come previsto, il bambino rimise i suoi soldati nella scatola 
      dimenticandosi del nostro eroe!
      Venuta la sera, il silenzio invase la casa.
      Tutti i suoi abitanti dormivano tranquillamente... ad eccezione dei 
      giocattoli.
      Nella penombra, incominciò una folle scorribanda: i palloni giocarono ai 
      quattro cantoni, gli animali di peluche fecero alcune piroette e i 
      soldatini di piombo sfilarono al suono del tamburo di un clown variopinto.
      In mezzo a tutta questa agitazione, rimanevano tranquille solo la 
      ballerina di carta, che rimaneva nella sua posa acrobatica, e il soldatino 
      di piombo che, nascosto dal cofanetto, continuava a fissarla.
      Malgrado la sua aria marziale e la sua prestanza, era timido e ritardava 
      di minuto in minuto il momento dell'approccio.
      Questi momenti di esitazione gli furono fatali!
      Tutto preso dalla contemplazione della ballerina, il soldato di piombo non 
      si accorse di un losco figuro, uno gnomo nero e gobbo come un diavoletto.
      Innamorato follemente della ragazza, vedeva nel soldatino un rivale 
      pericoloso, giovane e bello.
      Cieco d'invidia, lo chiamò più volte, ma il giovane militare non lo 
      ascoltò neppure. 
      Allora lo gnomo lo fulminò con gli occhi e lo minacciò:
      - Tu mi ignori! Ma ti accorgerai di me ben presto...
      Il mattino seguente il bambino si accorse che il soldatino di piombo era 
      rimasto nascosto dietro al cofanetto; lo prese e lo posò sul davanzale 
      della finestra.
      Immediatamente, un malaugurato soffio di vento, o forse il soffio 
      vendicatore del rivale, lo fece cadere nel vuoto.
      Girando su sé stesso, la testa in basso e i piedi in alto, cadde 
      vertiginosamente.
      Non potendo chiudere gli occhi, vide avvicinarsi spaventosamente il 
      terreno.
      Quando toccò il suolo, la sua baionetta, con la violenza del colpo, si 
      infisse nell'asfalto e così restò, capovolto. 
      Il bambino si precipitò in strada per cercarlo, ma le carrozze e i 
      passanti lo nascosero ai suoi occhi.
      Disperato, ritornò a casa, piangendo la perdita del suo soldatino 
      preferito. 
      Improvvisamente cominciò a cadere una violenta pioggia estiva.
      In un attimo si formarono rivoli di acqua che inondarono gli scarichi che 
      portano alle fogne. 
      Due sfaccendati videro il soldatino di piombo ed ebbero la curiosa idea di 
      metterlo in una barchetta di carta che stavano costruendo.
      Poi deposero l'imbarcazione sull'acqua. 
      Sballottato, il fragile scafo fu rapidamente preso dalla corrente 
      turbolenta e scomparve in un gorgo buio.
      Il soldatino, convinto che il responsabile delle sue disavventure fosse lo 
      gnomo, pensò che fosse giunta la sua ultima ora.
      Passò momenti interminabili nell'oscurità, bagnato dagli spruzzi 
      dell'acqua agitata.
      Nessun dubbio! navigava nelle fogne...
      Infine vide la luce del sole in lontananza.
      La luce si fece sempre più forte e divenne un grande orifizio aperto sulla 
      campagna e la liberta.
      - Uff! Sono sano e salvo... Sono scampato all'inferno. - Pensò il 
      soldatino sospirando con sollievo.
      Invece i suoi dispiaceri non erano finiti: un'enorme topo di fogna 
      dall'aria feroce, bloccava l'uscita.
      I suoi occhi acuti avevano notato il naufrago che stava cercando una via 
      d'uscita.
      La corrente era cosi forte che il topo, malgrado le sue cattive 
      intenzioni, non poté prenderlo e con rabbia in cuore lo vide 
      allontanarsi...
      Dopo l'ultimo scampato pericolo, la barchetta di carta continuò il suo 
      viaggio attraverso i prati e i campi.
      Il corso d'acqua s'allargò diventando un ruscello.
      In piedi sull'imbarcazione, il soldatino di piombo osservava i fiori che 
      ornavano le rive tranquille.
      Dopo questa momentanea calma, i flutti ridivennero violenti, il ruscello 
      si trasformò in una cascata che si riversava in un lago.
      Presa da queste correnti, la barca non riuscì a resistere e si capovolse. 
      Il soldatino di piombo colò a picco.
      Addio graziosa ballerina!
      Un enorme pesce che girovagava lo prese per una preda di cui era molto 
      goloso, in un solo boccone lo afferrò e lo inghiotti tutto intero.
      Per il soldatino di piombo ci fu di nuovo l'oscurità...
      Poco dopo, il pesce venne catturato dalla rete di un pescatore del 
mercato.
      Il caso volle che il pesce fosse proprio comprato dalla cuoca al servizio 
      dei genitori del bambino.
      Aprendo il ventre dell'animale per pulirlo, fu meravigliata di trovarci il 
      soldatino perduto.
      Lo mise sul tavolo, vicino al castello di cartone.
      La ballerina gli mandò un sorriso così dolce da cui capì che anche lei lo 
      amava.
      Che felicità dopo tante peripezie!
      Ma lo gnomo non aveva ancora rinunciato alla sua vendetta.
      Malgrado i suoi sortilegi, infatti, i due giovani si amavano.
      Per farla finita suggerì al bambino di sbarazzarsi del soldatino con una 
      sola gamba che rovinava la sua collezione.
      L'ingrato, dimenticandosi del suo preferito, lo gettò nel caminetto.
      Il soldatino si sciolse rapidamente per il calore, ma la testa, ancora 
      intatta, continuava con gli occhi tristi bagnati di lacrime di piombo, a 
      fissare la ballerina. All'improvviso s'aprì violentemente la porta, una 
      corrente d'aria invase la stanza scaraventando il castello di carta sulle 
      braci ardenti. 
      Nello stesso istante prese fuoco e bruciò.
      Il giorno seguente, facendo le pulizie di casa, qualcuno mescolò le 
      ceneri, ignorando, contrariamente alle intenzioni del diavoletto, di unire 
      per l'eternità il soldatino di piombo e la ballerina di carta. 
      A meno che il vento non disperda il piccolo mucchio di polvere grigia!
