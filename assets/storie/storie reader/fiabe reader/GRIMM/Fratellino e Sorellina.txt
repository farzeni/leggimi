Fratelli Grimm favola: Fratellino e Sorellina
      Fiabe | Le Fiabe classiche | Le Favole nel mondo | Autori | Scrivi o 
      disegna la tua fiaba, il tuo racconto | Amici | Contatti
      Fratellino e Sorellina
      Fratelli Grimm.
      Fratellino e Sorellina
      C'era una volta una capanna in mezzo al bosco, dove vivevano due bambini, 
      fratello e sorella, con il babbo, perché la mamma era morta. Si sentivano 
      abbastanza soli e furono contenti quando il babbo decise di risposarsi. 
      Speravano che la matrigna avrebbe fatto loro da mamma, che fosse una donna 
      buona, che li amasse e, li consolasse quando si sentivano tristi.
      Ma la matrigna era una strega astuta e cattiva, che detestava i due 
      bambini. Sgridava e picchiava Fratellino e Sorellina per qualsiasi inezia, 
      e spesso li metteva in castigo senza ragione.
      I bambini erano molto infelici, pensavano sempre con nostalgia alla loro 
      mamma, e sapevano che sarebbe stata triste nel vederli soffrire così.
      Decisero allora di andarsene da quella casa.
      La sorellina disse:
      - Andiamo, Fratellino. Ci faremo compagnia e non ci lasceremo mai.
      Approfittarono di un momento in cui la matrigna si era addormentata e 
      fuggirono nel bosco.
      Corsero quanto più poterono per non essere ritrovati. Dormirono nel bosco 
      e il mattino dopo, sentendo il rumore di un ruscello, vi si diressero per 
      bere almeno un po' d'acqua.
      Fratellino stava per bere, ma la sorella lo fermò. Aveva udito la sorgente 
      mormorare:
      - Chi mi beve diventa una tigre! Chi mi beve diventa una tigre!
      - Fratellino, non bere! - supplicò - Altrimenti diventerai una tigre e mi 
      sbranerai.
      -Va bene, - sospirò - andiamo a cercare un'altra sorgente.
      Poco dopo trovarono un ruscelletto, ma anche questo mormorava:
      - Chi mi beve diventa un lupo! Chi mi beve diventa un lupo!
      - Oh, Fratellino mio, non bere! Altrimenti diventerai un lupo e mi 
      mangerai.
      Il fratellino borbottò:
      - Va bene, cerchiamo un'altra sorgente; ma non resisto più.
      Era opera della matrigna, che aveva stregato tutte le fonti del bosco.
      Anche la terza fonte mormorava:
      - Chi mi beve diventa un capriolo! Chi mi beve diventa un capriolo!
      - Fratellino mio, non bere! Altrimenti diventerai un capriolo e fuggirai.
      Ma Fratellino non l'ascoltò e bevve a sazietà. Subito si trasformò in un 
      grazioso capriolo dal pelo macchiato di bianco.
      Sorellina, vedendolo, scoppiò a piangere disperata:
      - Non so come faremo, ma abbiamo giurato di non lasciarci mai, perciò ti 
      terrò con me e continueremo la strada insieme.
      Dopo un po' trovarono una casetta solitaria.
      - Ci fermeremo qui. - disse la sorellina - Ti preparerò un bel giaciglio, 
      e ogni giorno andrò a cercare da mangiare per me e per te.
      La sera Sorellina chiudeva gli occhi con la testa appoggiata al dorso di 
      Fratellino.
      La vita scorreva così, abbastanza tranquilla, anche perché il capriolo 
      poteva parlare e i due fratelli potevano ancora chiacchierare tra loro.
      Ma un mattino nel bosco risuonò l'abbaiare di cani e uno squillare di 
      corni.
      Era il giovane re del paese che aveva organizzato una battuta di caccia.
      Il capriolo fu preso dalla smania di uscire.
      .... Oh, Sorellina mia! - supplicò. - Lasciami andare ad assistere alla 
      caccia, ti prego.
      La sorellina non voleva e cercò sulle prime di opporsi, ma tanto il 
      fratellino nelle spoglie del capriolo insistette che alla fine dovette 
      cedere.
      - Quando tornerai &#8211; raccomandò &#8211; dovrai dire: «Sorellina, fammi entrare», 
      così io potrò riconoscerti. Altrimenti non aprirò a nessuno perché ho 
      paura dei cacciatori.
      Fratellino promise e in un momento scomparve nel bosco. Quel giorno si 
      divertì moltissimo: facendosi vedere dai cacciatori ed eludendo ogni volta 
      il loro inseguimento.
      Verso sera ritornò: - Sorellina fammi entrare!
      La sorellina aprì subito.
      Il giovane re intanto decise che doveva proprio catturare, ma vivo, quel 
      dispettoso capriolo che per tutto il giorno li aveva fatti correre 
      beffandosi di loro. E all'alba la caccia ricominciò.
      Fratellino volle uscire, e per la seconda volta si fece beffe di tutti, 
      cacciatori e cani, apparendo e sparendo come il lampo.
      Uno dei cacciatori però riuscì a seguirlo fino alla casetta e lo sentì 
      dire:
      - Sorellina, fammi entrare! - e vide anche una bella fanciulla che apriva 
      la porta e accoglieva fra le braccia il capriolo.
      Il cacciatore ritornò dal re e gli narrò ogni cosa. Il re desiderò ancora 
      di più catturare vivo quel capriolo.
      - Non devi uscire più, Fratellino, &#8211; diceva intanto Sorellina - altrimenti 
      i cacciatori ti uccideranno, e io resterò sola in questo bosco!
      Ma l'istinto di capriolo era forte e il mattino dopo ricominciò a 
      supplicare:
      - Sorellina, lasciami andare!
      - Va bene: ma ti prego, torna presto, altrimenti morirò io!
      Il capriolo spiccò un balzo e dileguò fra i cespugli.
      Il re e i suoi cavalieri erano già pronti e inseguirono il capriolo fino a 
      sera, senza però riuscire a prenderlo. Alla fine il re diede ordine di 
      lasciarlo in pace, poi andò alla capanna, bussò e disse:
      - Sorellina, fammi entrare!
      La fanciulla aprì, ma restò di stucco vedendo davanti a sé non il 
      fratellino in forma di capriolo ma un giovane con un manto di porpora e di 
      ermellino e una corona d'oro sulla testa.
      - Dov'è il mio fratellino? È morto? - chiese Sorellina singhiozzando 
      disperatamente.
      Il giovane re tentò di tranquillizzarla.
      - Com'è possibile che siate sorella di un capriolo! Certamente si tratta 
      di un incantesimo!
      Sorellina raccontò le sue sventure e quelle di Fratellino.
      l re, incantato dalla bellezza della fanciulla, decise di aiutarla, e di 
      condurre con sé i due fratelli al suo palazzo, dove sarebbero stati al 
      sicuro:
      - Farò immediatamente arrestare la vostra matrigna e la obbligherò a 
      togliere l'incantesimo.
      In quel momento rientrò anche il capriolo, che andò ad accucciarsi ai 
      piedi di Sorellina.
      Poi, tutti insieme, partirono alla volta del palazzo.
      Là il re chiese la mano di Sorellina, che acconsentì, felicissima, perché 
      già si era innamorata del re, che era bello e coraggioso.
      Si fece una grande festa per festeggiare le nozze. Poi furono mandate 
      delle guardie ad arrestare la matrigna.
      Ma lei rifiutò di liberare Fratellino dall'incantesimo. Allora il re la 
      condannò al rogo.
      Non appena fu bruciata, il capriolo si accasciò a terra, e Fratellino 
      ritornò a vivere con il proprio aspetto: nel frattempo anche lui era 
      diventato un bellissimo giovane.
      Fratello e sorella, promettendo in cuor loro che mai si sarebbero 
      lasciati, si abbracciarono e abbracciarono anche il re; poi tutti vissero 
      insieme felici e contenti. 

      di Jachob e Wilhelm Grimm 
      Favole e fiabe dei Fratelli Grimm


Personaggi delle fiabe da colorare
Privacy - Pubblicità - Contattaci
