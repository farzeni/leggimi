La settimana di un piccolo elfo 
      Nessuno al mondo sa raccontare tante storie come Serralocchi. E come le 
      racconta bene!. Verso sera, quando i bambini sono seduti tranquillamente a 
      tavola o sulla loro seggiolina, Serralocchi arriva. Non lo si ode salire 
      la scala, perché ha le pantofole di velluto; apre adagio, adagio la porta 
      e, appena entrato, butta del latte negli occhi dei bambini con molta 
      delicatezza e nello stesso tempo in tale quantità ch'essi non possano 
      vederlo. Scivola dietro a loro, soffia loro nel collo, cosa che rende la 
      testa pesante,si, ma questo non fa male.
      Il piccolo Serralocchi non ha cattive intenzioni, vuole soltanto che i 
      bambini siano buoni, e i bambini lo sono soltanto quando dormono. 
      Vuole che siano buoni e tranquilli per poter raccontare le sue storie che 
      sono sempre molto belle e divertenti. Quante ne conosce!. Appena i bambini 
      sono addormentati, Serralocchi siede sul loro lettino. 
      E' molto ben vestito: indossa un abitino di seta di un colore 
      indefinibile, a riflessi verdi, rossi, blu, secondo da che lato lo si 
      guarda. Sotto ogni braccio ha un parapioggia:uno ornato di belle figure, 
      lo apre sulla testa dei bambini buoni, e allora essi sognano tutta la 
      notte bellissime storie; l'altro, lo apre sulla testa dei bambini cattivi, 
      e così essi non sognano nulla. 
      Serralocchi, per una settimana, andò tutte le sere a trovare un bambino 
      che si chiamava Ialmar; ed ecco le storie che gli raccontò: sette come i 
      giorni della settimana. Se volete potete ascoltarle anche voi e...buon 
      divertimento.
      Lunedì.
      - Ascolta, - disse Serralocchi la sera, dopo che Ialmar fu coricato - 
      incomincia il mio compito.
      In quel momento i fiori nei vasi divennero alberi e distesero i loro rami 
      fin sul tappeto e sulle pareti, in modo che la camera sembrò un boschetto. 
      Tutti i rami erano coperti di fiori, e ogni fiore era più bello di una 
      rosa ed esalava un profumo squisito. Vi erano anche frutti che brillavano 
      come l'oro, e dolci ripieni d'uva. Tutto era meraviglioso, di una bellezza 
      incomparabile. Ma improvvisamente, dal cassetto dove Ialmar teneva i suoi 
      libri, uscirono grandi lamenti.
      - Che cosa succede?- domandò Serralocchi.
      Corse al tavolo e aprì il cassetto: qualche cosa si moveva disperatamente 
      sull' ardesia di una lavagnetta: era un numero sbagliato nell'operazione. 
      Il gessetto si staccò dallo spago che lo teneva legato come un cagnolino, 
      e cercò di correggere l'operazione, ma non vi riuscì. 
      Nello stesso tempo, anche dai quaderni di Ialmar si levarono dei lamenti. 
      Era terribile! Dall'alto in basso, su ogni pagina, vi erano grandi lettere 
      che erano servite da modello; vicino ad esse le lettere scritte da Ialmar 
      erano coricate, come se le avessero fatte cadere dalla riga su cui 
      dovevano star ritte.
      - Su, - dicevano le lettere modello - state diritte, un po' di dignità!
      - Lo vorremmo ben volentieri, - rispondevano le lettere di Ialmar - ma non 
      possiamo, siamo ammalate.
      - In questo caso vi daremo una medicina.
      - Oh, no! - gridarono le lettere rialzandosi così vivacemente che erano 
      deliziose a vedersi.
      - Ora non ho tempo di raccontare storie - disse Serralocchi. - Devo fare 
      gli esercizi di ginnastica a queste poverette. Uno, due! Uno, due!
      E fece fare tanta ginnastica alle lettere ch'esse finirono con il prendere 
      una posizione eretta e graziosa come quella delle lettere modello.
      - Finalmente! - gridò Ialmar felice.
      Allora Serralocchi se ne andò; quando all'indomani Ialmar si svegliò, andò 
      subito a guardarle, ma con grande disappunto le trovò ammalate come prima.
      Martedì.
      Appena Ialmar fu a letto, Serralocchi toccò con la sua bacchetta incantata 
      i mobili della camera, che incominciarono subito a chiacchierare. Sopra il 
      cassettone era appeso un grande quadro in cornice dorata, che 
      rappresentava un paesaggio. Vi si vedevano vecchi alberi enormi, fiori tra 
      l'erba e un largo fiume che, girando intorno alla foresta, passava davanti 
      a diversi castelli e andava poi a sfociare nel mare agitato.
      Serralocchi toccò il quadro con la sua bacchetta magica, e improvvisamente 
      gli uccelli presero a cantare, i rami si mossero e le nuvole si misero a 
      correre. 
      Allora Serralocchi alzò il piccolo Ialmar fino al quadro e lo posò in 
      mezzo all'erba alta.
      Egli corse verso l'acqua e sedette su una barchetta dipinta di rosso e di 
      bianco. Le vele brillavano come l'argento, e una mezza dozzina di cigni, 
      con collane d'oro intorno al collo e una stella azzurra sulla testa, 
      trascinarono la barca davanti alla verde foresta, dove gli alberi 
      raccontavano storie di briganti e i fiori ripetevano le avventure degli 
      elfi e le belle parole che avevano udite dalle farfalle. Bellissimi pesci 
      coperti di scaglie d'oro e d'argento seguivano la barca: di quando in 
      quando facevano rapidi guizzi e l'acqua cantava intorno a loro. Le zanzare 
      danzavano, i maggiolini ronzavano, tutti volevano accompagnare Ialmar e 
      tutti avevamo delle favole da raccontagli.
      Era proprio una bella gita! Qua e là si vedevano castelli di vetro e di 
      marmo, le principesse si curvavano ai balconi: erano tutte ragazzine che 
      Ialmar conosceva e con le quali aveva spesso giocato.
      Ognuna porgeva al viaggiatore un biscotto a forma di cuore. Ialmar afferrò 
      l'angolo di un cuore, ma la principessa lo teneva così stretto che il 
      biscotto si spezzò, e ne ebbero ognuno un pezzetto, la principessa il più 
      piccolo, Ialmar il più grosso. 
      A un tratto il bambino passò dalla città in cui abitava la balia che lo 
      aveva tanto amato; ella lo riconobbe, e gli cantò dei versi composti da 
      lei stessa. Ascoltandola, i fiori si dondolavano sul loro esile stelo, i 
      vecchi alberi chinavano la testa, proprio come se il piccolo elfo 
      Serralocchi raccontasse le sue belle storie.
      Mercoledì.
      Come pioveva! Ialmar udiva la pioggia cadere mentre dormiva. Serralocchi 
      aprì la finestra: fuori tutto era diventato un grande lago, e vicino alla 
      casa era ancorato un bastimento.
      - Vuoi venire con me, piccolo Ialmar? - disse Serralocchi. - Potrai 
      arrivare questa notte stessa in paesi stranieri!
      A un tratto Ialmar, con il suo vestito della domenica, si trovò sul 
      bastimento; il tempo si rimise al bello, ed essi attraversarono il grande 
      lago. Navigarono a lungo, finché ebbero perso di vista la terra. 
      Improvvisamente scorsero uno stormo di cicogne che lasciavano anch'esse le 
      loro case per andare nei paesi caldi. 
      Ve n'era una così stanca che le ali non la reggevano più, era l'ultima 
      della fila. Improvvisamente si abbassò con le ali aperte, sfiorò i cordami 
      del bastimento, scivolò lungo le vele e cadde sul ponte. Un mozzo la prese 
      e la mise nel pollaio. La povera cicogna era molto imbarazzata fra quegli 
      animali.
      - Com'è grossa! - esclamarono le galline.
      Il gallo si gonfiò più che poté e le chiese chi fosse. Le anatre 
      indietreggiarono di qualche passo dicendo con superbia:
      - Che roba è questa?
      Allora la cicogna disse chi era e parlò dei suoi lunghi viaggi: raccontò 
      dell'Africa ardente, delle piramidi, dello struzzo che, simile a un 
      cavallo selvaggio, corre nel deserto infuocato. Ma le anatre non capirono 
      e si fecero ancora più altezzose.
      - Siamo tutti d'accordo nel pensare che è stupida - sentenziarono.
      Allora la cicogna tacque e pensò solo alla sua Africa.
      - Che zampe! - osservò un tacchino. - Quando le hai pagate al metro?
      - Kuan, kuan, kra, kra- fecero le anatre minacciose, ma la cicogna 
      sembrava non accorgersene.
      - Perché non ridi con noi?- continuò il tacchino. - La mia domanda non ti 
      sembra spiritosa? Forse è troppo intelligente per te. Come sei ottusa!
      Detto questo fece glu, glu, glu, e le anitre fecero kuan, kuan. Come si 
      divertivano! Ma Ialmar andò verso il pollaio, aprì la porta e chiamò la 
      cicogna, che saltò verso di lui per ringraziarlo. Poi aprì le ali e volò 
      verso i paesi caldi. Le galline starnazzarono, e la cresta del gallo si 
      fece rossa come il fuoco.
      - Domani faremo un buon pasto, con voi! - disse allora Ialmar, e si 
      svegliò.
      Che strano viaggio gli aveva fatto fare quella notte il piccolo elfo 
      Serralocchi!.
      Giovedì.
      - Ascolta - disse Serralocchi - e non aver paura: ti voglio mostrare un 
      sorcetto.
      E gli mostrò una graziosa bestiola che aveva in mano.
      - E' venuto per invitarti a un matrimonio: stanotte si sposano due 
      sorcetti: essi abitano sotto la finestra della sala da pranzo e hanno una 
      bellissima casa. Credo che rimarrebbero molto male se tu non accettassi il 
      loro invito.
      - Ma come potrò entrare attraverso un buco tanto piccolo?
      - Lascia fare a me, ti renderò così sottile che ci passerai - rispose 
      Serralocchi che sapeva il fatto suo.
      Toccò Ialmar con una bacchetta incantata, e il bambino incominciò a 
      rimpicciolire, finché fu ridotto alle dimensioni di un dito.
      - Prendi ora i vestiti di uno dei tuoi soldatini di piombo: ne troverai 
      certamente uno alto come te. E' bello indossare l'uniforme quando si va a 
      una festa importante.
      - E' vero - disse Ialmar; e presto fu vestito come il bel soldatino di 
      piombo.
      - E adesso entra nel ditale di tua mamma - intervenne il sorcetto - e io 
      ti trascinerò.
      Così, dopo aver attraversato un grande viale illuminato a giorno, 
      arrivarono alla festa di nozze dei sorcetti.
      - Non senti che buon odore? - chiese il sorcetto che lo trascinava. - 
      tutto il viale è stato unto di lardo.
      Quindi entrarono nella sala. A destra erano raggruppate tutte le signore 
      sorcette, e chiacchieravano tra di loro, come se ognuna si divertisse a 
      prendere in giro la vicina; a sinistra erano riuniti i sorcetti, i quali 
      si accarezzavano i baffi con le zampine. In mezzo alla sala c'erano gli 
      sposi: stavano in piedi su una fetta di formaggio e si guardavano felici. 
      La sala, come il viale, era stata unta di lardo e l'odore saziava i 
      presenti come un pranzo. La frutta consisteva in un grosso pisello verde 
      su cui un sorcetto aveva inciso coi denti le iniziali degli sposi. La 
      conversazione era varia e divertente. Tutti i sorci dichiararono che non 
      si era mai vista festa di nozze più bella. 
      Ialmar tornò a casa nel ditale. Era felice d'essere stato invitato da 
      persone tanto distinte, anche se era stato costretto a diventare piccolo, 
      piccolo e a rivestire la divisa di uno dei suoi soldatini di piombo.
      Venerdì.
      - E' incredibile - disse Serralocchi - quanta gente anziana desideri 
      vedermi! Sono soprattutto le persone cattive. " Carissimo," mi dicono 
      quando non possono dormire " non possiamo chiudere occhio: tutta la notte 
      sfilano davanti a noi le nostre cattive azioni, sotto forma di stregoni 
      che ci lanciano addosso acqua bollente. Se tu venissi a scacciarli e a 
      procurarci un buon sonno! " E aggiungono: " Ti pagheremmo bene, 
      Serralocchi, il denaro è già contato vicino alla finestra".
      Ma io non faccio nulla per denaro - concluse il piccolo elfo.
      - Allora, questa notte che cosa faremo? - chiese Ialmar.
      - Se ne hai voglia, andremo a un'altra festa di nozze, ma molto diversa da 
      quella di ieri sera. Il bambolotto di tua sorella, quello che si chiama 
      Ermanno, si deve sposare con la bambola Berta; inoltre è anche il 
      compleanno della bambola, perciò avranno magnifici regali.
      - Ah, so di che cosa si tratta - disse Ialmar. - Tutte le volte che le 
      bambole hanno bisogno di vestiti nuovi, mia sorella dice che è il loro 
      compleanno, oppure che devono sposarsi. E' la centesima volta che questo 
      accade.
      - Ebbene, questa sera sarà la centunesima. Guarda un po' da quella parte, 
      ora.
      Ialmar volse gli occhi verso il tavolo. La casa di cartone era tutta 
      illuminata; fuori, i soldatini di piombo presentavano le armi. I 
      fidanzatini stavano seduti sul pavimento tutti pensierosi ( e avevano le 
      loro buone ragioni ). 
      Serralocchi, vestito con l'abito nero della nonna, li sposò. Quando il 
      matrimonio fu celebrato, i mobili della camera cantarono una bella 
      canzone. Poi gli sposi ricevettero i regali, ma rifiutarono gentilmente i 
      cibi, poiché il loro amore bastava a nutrirli.
      - Che facciamo, adesso? Cerchiamo una casa per la villeggiatura oppure 
      viaggiamo? - chiese lo sposo.
      La bambola Berta non sapeva cosa rispondere. Allora consultarono la 
      rondine, vecchissima viaggiatrice, e una vecchia gallina che aveva covato 
      le uova cinque volte.
      La rondine parlò di paesi dove l'aria è sempre mite.
      - In quei paesi, però - disse la gallina - non ci sono i buoni cavoli 
      rossi!
      - Qui, però, fa sempre cattivo tempo.
      - E' un clima che fa bene ai cavoli - riprese la gallina. E continuò con 
      severità: - Colui che trova dei difetti al nostro paese non merita di 
      abitarci.
      - La gallina è ragionevole -disse la bambola Berta. - E' meglio andarci a 
      stabilire fuori porta, passeggeremo nel giardino dei cavoli rossi.
      E cosi fecero.
      Sabato.
      - Mi racconti una favola? - chiese Ialmar, appena Serralocchi lo ebbe 
      addormentato.
      - Questa sera non ho tempo - rispose il piccolo elfo aprendo sul bambino 
      il suo magnifico parapioggia.
      - Guarda un po' questi cinesi. Ti piacerebbe essere vestito come loro?- 
      Ialmar allungò il collo per vedere meglio.
      - Si, - rispose - mi piacerebbe soprattutto quel largo cappellone di 
      paglia!
      Il parapioggia assomigliava a una grande coppa cinese coperta di alberi 
      blu e di ponti aguzzi formicolanti di cinesi, che continuavano a farsi 
      graziosi inchini.
      - Domani è domenica, - continuò Serralocchi - e devo sbrigare parecchi 
      lavoretti. Devo salire sul campanile per vedere se le campane sono ben 
      pulite, perché possano dare un suono gradevole, devo andare nei campi a 
      vedere se il vento ha tolto bene la polvere all'erba e alle foglie, e poi 
      devo andare a prendere le stelle per lucidarle. Le metto nel mio 
      grembiule, ma le devo contare tutte e numerare il buco nel quale sono 
      incastrate. Se non facessi così potrei sbagliarmi nel rimetterle a posto, 
      e allora ci sarebbero troppe stelle cadenti.
      Ialmar lo guardava con gli occhioni spalancati per la meraviglia.
      - Sentite, caro signor Serralocchi, - disse a un tratto un vecchio, dal 
      ritratto appeso alla parete - sono il bisnonno di Ialmar; vi ringrazio 
      perché gli raccontate tante belle storie, ma non vorrei che lo esaltasse. 
      Com'è possibile staccare le stelle per lucidarle?
      - Grazie del consiglio, vecchio bisnonno, - disse Serralocchi - ma non ne 
      avevo bisogno; tu sei il capo della famiglia, è vero, ma io sono più 
      vecchio di te, io sono un vecchio pagano. I Romani e i Greci mi chiamavano 
      il dio dei sogni. Sono sempre stato ricevuto nelle migliori famiglie e lo 
      sono ancora. So benissimo come si devono trattare tanto i grandi quando i 
      piccini. D'altra parte, se ce la fai, racconta tu le favole.
      - Ma guarda, ma guarda! - brontolò il vecchio dal ritratto. - Adesso non è 
      neppure più permesso esprimere il proprio parere.
      Serralocchi, seccato, chiuse il suo ombrello, e Ialmar si sveglio di 
colpo.
      Domenica.
      - Buona sera - disse Serralocchi, entrando pian, piano, nella stanza di 
      Ialmar.
      Il bambino lo salutò, poi corse alla parete a voltare il ritratto del 
      bisnonno, perché non si intromettesse più nella conversazione.
      - Adesso raccontami una bella storia.
      - No, non dobbiamo esagerare con le favole - rispose Serralocchi, e preso 
      in braccio il piccolo Ialmar, lo portò alla finestra dicendo:
      - Ora, invece ti presento mio fratello, l'altro Serralocchi. Lo vedi? Ha 
      una bella divisa da ussaro, tutta ricamata d'argento e una cappa di 
      velluto nero che ondeggia dietro di lui. Guarda come viene al galoppo.
      Ialmar vide il fratello di Serralocchi portare sul suo cavallo una 
      quantità di persone. Alcune le metteva davanti a sé, altre dietro, e 
      diceva a tutte:
      - Aprite i vostri quaderni: voglio vedere se avete meritato buoni voti.
      - Buonissimi - rispondevano tutti tenendo ben stretti i loro quaderni.
      - Voglio vedere io stesso.
      Tutte le persone in groppa furono costrette a mostrare i lo voti. Coloro 
      che avevano bene o benissimo presero posto sul davanti del cavallo e 
      udirono storie meravigliose; coloro che avevano mediocre, o cattivo 
      salirono dietro e dovettero ascoltare storie terrificanti: tremavano e 
      piangevano, volevano saltare giù da cavallo, ma non potevano: una strana 
      forza li costringeva a rimanere dov'erano.
      - Tuo fratello - disse Ialmar a Serralocchi - mi sembra magnifico e io non 
      ho paura di lui.
      - Hai ragione - rispose il piccolo elfo - ma cerca di avere sempre buoni 
      voti sul tuo quaderno.
      - Ecco una cosa molto istruttiva - mormorò il bisnonno dal ritratto - 
      Questa storia è proprio utile francamente è la mia opinione.
      E parve soddisfatto.
      Questa è la storia del piccolo elfo Serralocchi; e se torna stasera, ti 
      racconterà altre favole. Ma, mi raccomando, sii buono, altrimenti non 
      sognerai nulla!
