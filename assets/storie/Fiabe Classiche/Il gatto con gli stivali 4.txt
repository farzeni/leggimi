Passavo. da queste parti, signore, - esordì - e ho sentito il dovere di rendervi omaggio.
L'orco, molto lusingato, gli fece cenno di continuare.
- Ho sentito dire che, oltre a ricchezze sterminate, possedete anche il dono di trasformarvi in ogni 
specie di animali: tigri, elefanti, leoni...
- Proprio cosi - affermò l'orco con sussiego. - Vuoi che te lo dimostri? Bene, mi trasformerò subito 
in un leone!
Detto e fatto. Il gatto si trovò davanti a un leone enorme, con una gran criniera, una lunga coda e 
terribili zanne. Spaventatissimo, si arrampicò su per la grondaia e raggiunse il tetto, rischiando di 
cadere perché gli stivali non sono davvero l'ideale per muoversi tra le tegole.
Dopo qualche minuto l'orco riprese il suo solito aspetto e il gatto scese dal tetto.
- Mi sono preso una bella paura - confessò. - Certo, signore, avete dei notevoli poteri magici. Però 
mi chiedo se.. -
E qui il gatto si interruppe assumendo un'aria dubbiosa.
- Che cosa ti chiedi? - ruggì l'orco.
- Ecco, per voi, grande e grosso come siete, in fondo non deve essere poi tanto difficile trasformarvi 
in un grosso animale. Ma riuscireste ad assumere l'aspetto di una bestia molto piccola... piccola 
come un topolino, diciamo? Io penso che sia impossibile.
- Impossibile? - gridò l'orco, offeso nel suo amor proprio.
- Adesso te lo faccio vedere io se è impossibile!
E all'istante si trasformò in un minuscolo topolino grigio che cominciò a correre qua e là per la 
stanza.
Velocissimo, il gatto gli saltò addosso e se lo divorò in un solo boccone.
Intanto la carrozza del re era giunta davanti al castello e Sua Maestà, incuriosito, volle sapere chi ci 
abitasse e se fosse possibile visitarlo. Il povero marchese non sapeva che cosa rispondere. A cavarlo 
d'impaccio fu il gatto che, sentendo la carrozza avvicinarsi, si precipitò ad accogliere gli ospiti sul 
ponte levatoio.
- Maestà, vi do il benvenuto nel castello del marchese di Carabas   disse, chinandosi fin quasi a terra.
