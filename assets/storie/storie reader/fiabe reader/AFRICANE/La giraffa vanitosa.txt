      La giraffa vanitosa
      Ai limiti di una grande foresta, in Africa, viveva tra gli altri animali 
      una giraffa bellissima, agile e snella, più alta di qualunque altra. 
      Sapendo di essere ammirata non solo dalle sue compagne ma da tutti gli 
      animali era diventata superba e non aveva più rispetto per nessuno, né 
      dava aiuto a chi glielo chiedeva. Anzi se ne andava in giro tutto il santo 
      giorno per mostrare la sua bellezza agli uni e agli altri dicendo: - 
      Guardatemi, io sono la più bella. - 
      Gli altri animali, stufi di udire le sue vanterie, la prendevano in giro, 
      ma la giraffa vanitosa era troppo occupata a rimirarsi per dar loro retta. 
      Un giorno la scimmia decise di darle una lezione. Si mise a blandirla con 
      parole che accarezzavano le orecchie della giraffa: - Ma come sei bella! 
      Ma come sei alta! La tua testa arriva dove nessuno altro animale può 
      giungere... - E così dicendo, la condusse verso la palma della foresta. 
      Quando furono giunti là, la scimmia chiese alla giraffa di prendere i 
      datteri che stavano in alto e che erano i più dolci. lì suo collo era 
      lunghissimo, ma per quanto si sforzasse di allungarlo ancor di più, non 
      riusciva a raggiungere il frutto. Allora la scimmia, con un balzo, saltò 
      sul dorso della giraffa, poi sul collo e finalmente si issò sulla sua 
      testa riuscendo ad afferrare il frutto desiderato. Una volta tornata a 
      terra, la scimmia disse alla giraffa: - Vedi, cara mia, sei la più alta, 
      la più bella, però non puoi vivere senza gli altri, non puoi fare a meno 
      degli altri animali.
      La giraffa imparò la lezione e da quel giorno cominciò a collaborare con 
      gli altri animali e a rispettarli.
