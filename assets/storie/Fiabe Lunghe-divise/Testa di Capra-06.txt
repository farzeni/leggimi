
La sera della festa attese che il Principe uscisse per abbandonarsi al proprio dolore: neppure il Serpente avrebbe potuto aiutarla, questa volta... ma:
- Non hai bisogno di me, Mariettina?
- Oh, Serpente, caro Serpente, temo che neppure tu possa aiutarmi! Questa testa di capra è la mia condanna! - singhiozzò la fanciulla.
- Non intendi andare al ballo, dunque!
- Certo che no, penserebbero che voglia concorrere e mi canzonerebbero!
- Suvvia, dov'è la mia figliola coraggiosa? Hai seguito un serpente un giorno, senza sapere che cosa ti attendeva, e adesso hai paura di andare ad una festa? Indossa questo vestito!
Il Serpente porse a Mariettina il più bell'abito che avesse mai visto, leggero e luccicante.
- Adesso vai in giardino - continuò il Serpente quando la fanciulla fu pronta - e lavati il viso alla fontana. Ma prima dimmi solo questo: hai capito perché ti avevo raccomandato di cercare di porre rimedio ai tuoi difetti? Ma sono sicuro che te ne sei resa conto e penso che tu sia stata punita abbastanza. Ora vai.
Mariettina uscì nel giardino, e, obbedendo alle parole del Serpente, si bagnò il viso alla fontana.
La testa di capra scomparve ed ella riprese le sue sembianze di un tempo.
Veloce come il vento corse al palazzo, ma le guardie non la riconobbero e, incrociando le alabarde, le impedirono l’ingresso.
Ella le supplicò di chiamare il marito e, quando questi giunse e la riconobbe, la sua gioia non ebbe limite, e con orgoglio la presentò al Re:
- Questa, Padre mio, è la ragazza che ho amato e sposato, e sono fiero di potervela finalmente mostrare in tutta la sua grazia.
Tutta la sala applaudì la bellezza della fanciulla, acclamandola come Regina.
Mariettina governò per molti anni insieme al marito, e governò con saggezza, perché aveva imparato l'importanza della moderazione e della pazienza.
E quando il suo carattere impulsivo la spingeva a qualche decisione avventata, si fermava a pensare ad una ragazza infelice, con la testa di capra.